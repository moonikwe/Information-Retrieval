Leyte

Ang pulo sa Waray-waray, nahimutang ang Leyte sa silangang bahin sa Visayas. Duol kaayo kini sa probinsiya sa Cebu ug sa Camotes. Ang kaulohan mao ang Tacloban, nga nag-okupar og dakong bahin sa pulo. Duha ang pinulongan niini, Waray-waray ug Cebuano, tungod sa kaduol niini sa Raynang Syudad sa Habagatan.

Ang panginabuhi sa Leyte labi nga naa sa pagpanguma ug pagpangisda, ug sukaranon kini nga panginabuhing banikanhon. Makakaplag ka didtog daghang timaan sa kasaysayan ug matahom-og-talan-awon nga mga dapit. Daghan sab ang dapit nga imong kaadtoan kay dakong pulo man ang Leyte nga dunay daghang lungsod ug gagmayng pulo.

Ang matahom ug bukiron nga pulo sa Leyte dunay kaugalingon niining bahin sa inilang mga kadungganan sama sa lugar sa kinatas-ang tulay sa nasod. Gidugtong sa Tulay sa San Juanico ang mga pulo sa Leyte ug Samar sa labing sigpit nga punto niini sa Dulho sa San Juanico.

Katedral sa Palo, Palo, Leyte: Sa sinugdan gitukod kining simbahana sa mga Jesuit sa 1596 ug sa ulahi gipanag-iya sa mga Augustinian ug sa mga Franciscan. Gitukod ang duha ka tore sa tungatunga sa siglo 1800. Opisyal nga giproklamar nga katedral ang simbahan sa Marso sa 1938, sa hapit na mobuto ang ikaduhang gubat sa kalibotan. Gigamit ang katedral ingog hospital sugod sa Oktubre 1944 hangtod sa Marso 1945 sa kasundalohan sa America sa unang mga bulan sa Pagpahigawas sa Pilipinas.

Dili kaayo adtoanag mga turista ang Leyte, ug magkinahanglag gamayng pag-apura aron moadto sa natagong mga bahandi sa Leyte. Dili ingon niana kanindot ang mga baybayon apan kasarangan, ug kon nangandoy ka sa maluho ug eleganteng internasyonal nga panon sa katawhan sa Boracay ug Palawan, nan, mas maayo nga dili na lang ka moadto sa Leyte. Naa gyod kiniy daghang nindot nga balangayng pangisdaan nga kalakaw-lakawan ug kadula-dulaan nimo sama sa gibuhat sa batang Imelda Marcos sa dihang kabos pa siya nga bata nga anak sa gawas nga nagtiniil nga nagdagan-dagan sa kabaybayonan niini (ug makasabot ka sa sobrang gana niya sa mga sapatos).

Nganong Dili Moadto

Ang Leyte dili maoy labing maayong dapit nga adtoan kon nangita kag nindot nga mga baybayong dunay puti nga balas. Makasusi ka kanunay sa silingan nga Pulo sa Camotes kon kini ang gilaoman nimong makita sa imong pagbakasyon. Labot pa, dili nimo mapalgan sa maong dapit ang kasayon ug kaluho nga gitanyag sa primera klaseng dakong syudad. Busa walay tag-as nga mga edipisyo ug dagkong tindahan didto.

Naay baybayon sa Barangay San Jose, nga walo ka kilometro gikan sa Syudad sa Tacloban nga ginganlag White Beach. Ug sa amihanan-kasadpang tumoy naa ang Pulo sa Higatangan (nga sa pagkatinuod parte na sa Biliran) nga dunay nindot kaayong puti nga pasig apan duol sa Leyte mismo. Ang Kaburubutngaan hit dagat duol sa baybayon sa Libertad, Capoocan, Leyte ug Pulo sa Puro nga naa sab sa Leyte dunay kalab-anang wala pa maugmad nga mga baybayong dunay puting balas.

Nganong Moadto

Naay daghang butang nga makita nimo sa Leyte nga nahimong palagianan sa paghulma sa nasod sa kahimtang niini karon. Naay sab silay nindot nga mga lulinghayawan nga maabot kaayo ang presyo maingon man mga tanaman ug mga parke nga angayan gastohan sa imong kwarta. Dili man ngani ka kinahanglan mogastog dako kaayo kon mobisita ka sa Leyte kay kadaghanan sa mga butang nga mapalgan nimo dinhi barato ra man.

Labing Maayong Panahon sa Pagbisita

Siging mag-ulan sa Leyte nga sa pagkatinuod, moulan og kasagaran 163 ka adlaw sa usang tuig. Mas masubsob moulan sugod sa Nobyembre hangtod sa Enero, ug dunay mga bagyong moagi matag karon ug unya. Apan kon gusto kang maanaa didto aron moapil sa engrandeng kasaulogan sa mga pista, makaadto ka sa Ormoc sa kataposang semana sa Hunyo, ug sa Kapistahan sa Pintados Kasadyaan sa Tacloban matag ika-29 sa Hunyo. Tibuok-bulan nga pista kini sa pagsadya, mga parada, pasunding ug pagsayaw sa dalan. Gisaulog kining pistaha sa pagpasidungog ni Senyor Santo Nino.

Ang problema sa pagbiyahi sa Leyte mao nga naa kini sa agianan gyod sa bagyo sa Pilipinas - mahimong makausab sa imong eskedyul ang mga kahimtang sa panahon, ug dili kaayo kasaligan ang transportasyon. Panagsa ra ug dili kasaligan ang mga agianan ug kasayoran ngadto sa nagkalainlaing dapit. Kon ikaw ang matang sa magpapanaw nga naanad sa usahay maayo kaayo pagkapahaluna nga pagbiyahi paingon sa Boracay o Palawan, kinahanglan tingaling patas-an pa gyod nimo ang ilang pailob.

Asa Mopuyo

Gipunting nato ang atong pagtagad sa duha ka mauswagong syudad sa Leyte nga mao ang: Ormoc ug Tacloban. Alang sa Ormoc, mopuyo gyod ka sa Sabin. Hotel nga lulinghayawan kini, nga dunay duha ka langoyanan. Nindot kaayo puy-an kining dapita ug masarangan sab kaayo. Nagsugod sa $35 ang presyo sa mga kwarto.

Kon moadto ka sa Tacloban, makapuyo ka sa Leyte Park Hotel, nga gitukod sa sinugdan alang ni Imelda Marcos, ang labing inila nga kanhing Unang Ginang sa nasod. Ang presyo sa standard nga room $48. Makapuyo sab ka sa MacArthur Park Beach Resort kay duna kiniy nindot kaayong baybayon ug labong nga mga tanaman. Barato sab kini nga ang mga presyo nagsugod sa $32.

Asa Mokaon ug Unsay Kan-on

Chito’s Chow Bar and Restaurant: Lamian kaayong mga pagkaong Ininsik ilabi na ang ilang sabaw nga 'sinagol nga pagkaon sa dagat." Mapalgan nimo kini sa Ormoc Superdome.

Giuseppe’s: Gidalit dinhi ang tinuod nga mga potaheng Italiano. Tilawi gyod ang ilang Pizza Napoletania - kini gyod ang labing lamian. Mapalgan nimo sila sa Tacloban, sa Avenida Veteranos Street.

Rafael’s Farm and Garden Restaurant: Lamiang pagkaon, nindot kaayong talan-awon. Naa silay kompletong pagkaon sa $6 lang, lakip na ang mga ilimnon. Mapalgan nimo sila sa Babatngon, Leyte.

Sunzibar: Kahibulongang pagkaong Mexicano nga husto gyod alang sa igtilaw. Tilawi ang ilang burritos ug nachos. Naa sila sa Burgos Street sa Leyte.

Kalingawan sa Gabii

Dili nimo kini mapalgan sa Ormoc. Nangatulog na ang tanan inigka-alas 10 sa gabii ug kalab-anan nga hilom ug ngitngit na ang kadalanan ning orasa. Apan dunay pipila ka estambayanan sa Tacloban. Makaadto ka sa Inzomnia sa Real Street aron makasayaw. Makaadto sab ka sa mga bar ug mga nightclub.

Ang Akong Listahan sa mga Buhatonon

Una, tilawi ang inilang mga pinya sa Ormoc. Gagmay kini ug tam-is kaayo. Mokaon sab gyod ka sa ilang keyk nga kamoteng kahoy - lami kaayo para hinam-is. Mapalgan nimo kining duha sa halos tanang dapit sa syudad. Adto dayon sa Lake Danao nga duol ra. Makita nimo ang pormag-biyolin nga lanaw nga mga duha ka libo ka piye ibabaw sa dagat. Nindot kaayo ug hilom nga dapit nga kaadtoan sa Ormoc.

Unya mopadayon ka sa Tacloban ug motilaw sa ilang moron; hinimo kini sa pilit nga humay nga gibutangan og tsokolate, ug giputos sa dahon sa saging.

Sa makatilaw na ka sa lumad nga espesyal nga mga pagkaon, moadto ta sa ubang dapit nga makita sa Leyte. Magsugod ta sa Leyte Landing sa may Red Beach, nga didto niabot si General Douglas MacArthur aron luwason ang katawhan panahon sa Ikaduhang Gubat sa Kalibotan.

Red Beach, Palo, Leyte: Handomanan ni kanhi presidente sa Pilipinas Osmena ug sa komandante sa Teyatro sa Pacifico sa ikaduhang gubat sa kalibotan, ni Gen. MacArthur, ug sa ilang mga kawani - nanglakaw sa tubig sa kabaybayonan sa Palo, Leyte sa hinapos nga mga bulan sa ikaduhang gubat sa kalibotan.

Giunhan kining paglandinga sa usa sa inilang mga pulong ni MacArthur: "Katawhan sa Pilipinas, nibalik na ko. Sa grasya sa Dios nga Makagagahom-sa-tanan, nanindog na sab ang atong kasundalohan sa yuta sa Pilipinas nga gikonsagrar diha sa dugo sa duha nato ka katawhan..."

Sa panahon sa pagtugpa sa kasundalohan ni MacArthur sa Pilipinas, gipatumong na sa nagkahiusang kasundalohan ang ilang mga plano sa Japan, wala nay bili ang Pilipinas kon estratehiya ang hisgotan. Apan, si MacArthur, nga nanaad nga tumanon niya ang iyang gisaad ug manimalos sa kasundalohang Hapon dinhi sa Pilipinas, nangusog gyod ug gikombinser ang presidente niadtong panahona nga si Roosevelt, si Chester Nimitz (ang Komandante sa mga Bapor sa Gubat sa Pacifico) ug ang ubang kadagkoan sa Estados Unidos - nga iligon ang Pilipinas sa magpaingon sila sa Japan. Usa sa dakong bili kalabot sa estratehiya (bisan pa niana) nga nabuhat sa nagkahiusang kasundalohan mao ang pagpuo sa Kasundalohan sa Dagat sa Japan nga nisulay sa pagbanhig sa mga pagtugpa sa Leyte- sa malagmit kinadak-ang gubat sa kasundalohan sa dagat sa tanang panahon - ang Gubat sa Gulfo sa Leyte.

Uban sa handomanan (ug sa orihinal nga Hulagway sa Pagtugpa sa Leyte), si kanhi presidente Sergio Osmena (ang bise presidente ni Quezon, nga nahimong presidente sa pagkamatay ni Quezon didto sa Estados Unidos), ug si Carlos Romulo, ang uban mao ang mga kawani nila ug ni MacArthur.

Bisan sa wala pa ko moeskwela sa tunghaang primarya, nakakita na kog mga hulagway sa mga pagtugpa. Gikan sa mga basahon, ug sa mga sugilanon sa akong apohang lalaki nga tenyente sa USAFFE ug girilya. Sa kataposan, nagtindog ko karon sa Red Beach aron motan-aw niining handomanan.

Human niana, susiha ang Tulay sa San Juanico, nga nailhan nga kinatas-ang tulay sa nasod, nga nagtanyag og matahom nga talan-awon sa silingang gagmayng pulo ug naggilakgilak nga katubigan. Gidugtong sa Tulay sa San Juanico ang Leyte ug Samar, latas sa sa Dulho sa San Juanico, ug mga 7,200+ ka piye ang katas-on.

Unya, adto sa Sto. Nino Shrine ug Heritage Museum, nga gitukod sa sinugdan alang sa mga Marcos, napunog relihiyosong mga pinintal, dakong sayawanan ug gidesinyo sa walay lain kondili sa Nasodnong Dibuhista sa Pilipinas nga si Fernando Amorsolo.

Makaadto sab mo sa mga langob sa Tacloban sa mga langob sa Jiabong ug Gubingo. Mga usa ug tunga ka oras kini nga biyahi gikan sa syudad.

Labot pa, maka-kayak mo, nga mangabang lag kayak ug maglingawlingaw ug mag-adbintura ilalom sa Tulay sa San Juanico.

Kon ganahan ka mag-surf, nia dinhi ang labing nindot nga mga destinasyon sa pag-surf sa nasod. Biyahi lag mga tulo ka oras paingon sa Calicoan diin sugaton mog dagko kaayong balod. Nag-atubang sa Kadagatan sa Pacifico ang baybayon. 

Ang Pulo sa Calicoan usa sa mga pulo sa Guiuan, sa probinsiya sa Silangang Samar. Naa kini sa silangan sa Gulfo sa Leyte, sa habagatan-silangang bahin sa Samar. Maabot ang pulo gikan sa Syudad sa Tacloban sa duha-ka-oras nga pagbiyahi sa bus.

Dili gyod kasagarang destinasyon sa mga turista ang Leyte, apan ang makasaysayanong bili sa Leyte naghimo niining angayan nga adtoan.

Magpalayo Sa

Dunay pipila ka tawo nga mamintaha sa mga langyaw sa maong dapit. Pabayron mo nilag mas mahal nga pletehan ug bisan sa mga presyo sa kwarto. Mahitabo sab kini kon mangita mog mga tiggiya sa pagsuroy-suroy o mga sakyanan ba nga kaabangan. Siguroa ang pagsusi una sa mga bayranan ug tan-awa kon makataronganon ba kini; kon dili, nan, sulayi paghangyo ang mga presyo o pangitag lain.

Pag-adto Didto
Makaadto mo sa Leyte sakay sa ayroplano sa Philippine Airlines ug Cebu Pacific Airlines. Dunay tulo ka biyahi matag adlaw gikan sa Manila paingon sa Tacloban. Makaadto sab mo didto gikan sa Cebu pinaagi sa Air Philippines ug sa uban pang gagmayng ayroplano, nga mobiyahi paingon sa Tacloban matag adlaw. Kon nagplano mo nga mobiyahi pinaagi sa barko, makasakay mo sa Sulpicio Lines nga dunay ruta tali sa Manila ug Tacloban katulo matag semana. Gikan sa Cebu, makasakay sab mo sa tulin nga mga sakyanan sama sa Supercat ug Oceanjet nga mobiyahi paingon sa Ormoc mga katulo matag adlaw, ug gikan didto, makasakay mog V-hire (mga van nga paabangan) paingon sa Tacloban nga mogugol og mga duha ka oras. Makaadto sab mo didto pinaagi sa pagbiyahi sa yuta sakay sa mga bus sama sa Philtranco nga mobiyahi sa Tacloban gikan sa Manila, ug duna sab silay mga biyahi sa bus libot sa Samar ug Leyte.

Gikan sa Samar, makaagi mo sa matahom-og-talan-awon nga ruta agi sa Tulay sa San Juanico sakay sa bus o sa lumad nga jeepney.

No. of Words: 1830
