Batanes
Nagmanso sa kusog nga hangin ug sa katubigan sa kinaamihanang kayutaan sa Pilipinas, ang medyo nalain nga kapuloan sa Batanes, ang pinuy-anan sa lig-on ug maabiabihong mga Ivatan, nga dunay daghang gagmayng kabungtoran, init nga klima, karaang kultura, tradisyonal nga mga balay nga bato nga nabantang sa hangin ug makapahinganghang mga talan-awon sa yuta ug sa dagat nga malagmit naghimo niining usa sa labing matahom nga mga suok sa kalibotan.

Human sa mga usa ka oras ug 45 ka minuto nga pagbiyahi sa SEAIR gikan sa Manila, sa kaulahian nakasiplat na gyod mi sa kinaamihanang probinsiya sa Pilipinas ug gikan sa kahanginan, makita nimo ang kaumahan nga daw naglikolikong saksak-sinagol nga berde nga gilibotan og tag-as nga koral sa mga sagbot, tangbo, gikamadang mga bato ug mga kahoy nga nagsilbing panalipod sa mga tanom gikan sa mabangis nga mga hangin, ug mga bagyo nga kasagarang moagi duol sa mga pulo maingon man sa dagkong balod nga mohapak sa matalan-awong mga pangpang ug dagkong bato nga nituybo ngadto sa dagat, nga sa walay duhaduha pareho gyog hitsura sa kayutaan sa Inglatera ug sa Kabukiran sa Scotland nga dunay Pilipinhong kinaiya. Hunahunaa ang Wuthering Heights ug mahibalo ka sa among gipasabot. Sa 1687, niabot ning mga puloa ang adbinturistang mga tulisan nga Ingles nga dunay tripolanteng Dutch ug ginganlan nila ang tulo sa mga pulo agig pagpasidungog sa ilang mga hari - ginganlan ang kinadak-ang pulo sa Batan og Grafton Isle sunod ni Henry Fitzroy, ang Unang Duke sa Grafton; ginganlan ang Sabtang og Monmouth Isle sunod ni James Scott, ang Unang Duke sa Monmouth ug ginganlan ang Itbayat og Orange Isle sunod ni William sa Orange. Gipangulohan ang adbinturistang mga tulisan ni William Dampier nga nagpabilin sa mga pulo sa tulo ka bulan apan wala gyod sukad moangkon sa mga pulo alang sa korona sa Britanya.

Ang utlanan sa Batanes mao ang Dagat sa Pacifico sa silangan, ang Habagatang Dagat sa China sa kasadpan, ang Bashi Channel ug ang Taiwan sa amihanan ug ang Balintang Channel sa habagatan. Naglangkob kinig 11 ka pulo, ug niini gipuy-ag mga tawo ang mga Pulo sa Itbayat, Sabtang ug Batan, samtang walay namuyo sa Ditarem, Adekey, Vuhus, Misanga, Dinem, Mavudis ug tanang uban pa.

Gipugngan namo ang among gininhawa sa pagtugpa na gyod sa ayroplanong Dornier sa Tugpahanan sa Basco, nga dunay gamayng terminal nga dinasig sa tradisyonal nga balayng bato sa mga Ivatan, nga makalingaw tungod sa lahi nga arkitektura ug kaelegante sa daghang tugpahanan nga naadtoan nako hangtod karon. Ubos sa landong sa nagbuntaog nga Bukid sa Iraya sa layo, sa kataposan nakaabot na gyod mi sa Batanes.

Sa sayong bahin sa kasaysayan niini, duna nay malamboong sibilisasyon ang Batanes sa kapuloan niini ug giharian sa gamhanang mga punoan nga naningil og mga buhis, nagpahamtang og hustisya, maingon man nigamit og kusog militar ilabi na sa mga panahon sa pagsulong sa ubang tribo. Ang mga idjang o mga kuta sa wala-pa-makolonya ang Batanes makita pa gihapon sa tibuok kapuloan ug sagad nga nahimutang ibabaw sa kabungtoran sama sa mga nakita namo sa Sabtang ug Pulo sa Batan (Itbud). Giisip ang idjang sa Savidug sa Pulo sa Sabtang nga usa sa labing hingpit pagkaporma ug ang labing matahom sa tanang idjang sa Batanes. Dayag nga namatikdan sa mga eksperto nga pareho gyod kaayo kining mga idjanga sa mga gusuku nga makita sa Okinawa, Japan. Ang karaang mga Ivatan nga Austronesian og kagikan namuyo niining mga idjanga sukad sa unang paglalin nila sa Batanes mga 4,000 ka tuig na ang nilalbay panahon sa Neolithic Period. Panahon sa Spanish Inquisition ug sa pagdumala sa mga Katsila nga giestablisar sa kabaybayonan ug kapatagan napugos ang kanhing mga Ivatan-ang mga tawo sa kapuloan, sa pagkanaog gikan sa ilang mga idjang ug nakabig sa bag-ong sistema sa pangagamhanan. Sa mga 1696 ug 1719 nagpadala ang mga Dominican og mga ekspedisyon ngadto sa kapuloan aron sa pagpangabig ug sa 1773, nahimong mga sakop sa haring Katsila ang mga Ivatan. Sa Hunyo 26, 1783 na, kapin sa duha ka siglo human sa pormal nga pagkolonya ni Miguel Lopez de Legaspi sa Pilipinas, nga pormal nga gidugang ang Batanes sa Spanish Colonial State ubos sa pamunoan ni Gobernador Jose Basco y Vargas. Ang kaulohang lungsod nga Basco dayag nga ginganlan sunod sa apelyedo sa Gobernador Heneral nga Katsila.

Nahimong dili mapala ang timaan sa mga Katsila sa kapuloan sa dihang gisugo sa kapulihay nga walay balay nga tukoron kapin sa 2,786 ka metro (katunga sa tulo ka milya) gikan sa labing duol nga simbahan. Buhi pa kaayo ang impluwensiya sa mga Dominican hangtod karon diha sa susumang estilo sa arkitektura sa mga simbahan sa Batanes - ang labing inilang mga simbahan mao ang matahom kaayong Simbahan ni San Jose Obrero sa Ivana, Sabtang, ang Simbahan ni San Carlos Borromeo sa Mahatao (1873), ang Katedral ni Sto. Domingo sa Basco (ang labing karaang natukod sa sayong bahin sa ika-18 nga siglo), ang Sta. Maria Immaculada (1845) sa Itbayat maingon man ang simbahan sa Chavayan, kining ulahi, mao ra ang bugtong simbahan nga nabilin sa Batanes nga naa pa gihapoy pawod nga atop, ug malagmit ang bugtong rosas nga simbahan sa Pilipinas, ang simbahan sa Itbud.

Gipailaila sa mga Katsila ngadto sa kapuloan ang teknolohiya sa anapog ug makita pa gihapon kaayo diha sa Daang mga Tulay nga Katsila sa Mahatao ug Ivana maingon man sa masimbolohong kasagarang mga balay nga hinimo sa anapog, mga bato, mga gaang ug sa atop nga pawod nga nagkatag sa tulo ka pulo nga gipuy-ag mga tawo. Dayag nga labing lig-on ang pagkatukod sa mga balay sa Itbayat tungod kay maigo man kini sa labing mabangis nga mga hangin sa tingtugnaw nga gikan sa Siberia sugod sa Disyembre hangtod sa Pebrero. Sa paglakaw latas sa gagmayng kabalangayan nga dunay tradisyonal nga mga balayng bato ug hilom ug piot nga kadalanan sa Savidug ug Chavayan sa Sabtang mora kag gilalin ngadto sa laing kalibotan diin nihunong ang panahon. Ang Chavayan, nga kasamtangang ginominar alang sa UNESCO World Heritage List, talagsaon gyod katahom tungod sa pagkahimutang sa balangay taliwala sa tag-as ug labong nga kabukiran ug kapangpangan sa usa ka kilid ug sa masangkarong talan-awon sa dagat diin nagtagbo ang gikusokusong katubigan sa Habagatang Dagat sa China ug sa Dagat sa Pacifico. Didto sab sa Chavayan nahinagbo namo si Lolo Emilio, ang kinatigulangang molupyo sa Batanes nga 102 anyos ug hapit na mag-103 anyos. Sama sa kadaghanan sa mga balay sa mga pulo, sagad nga dili kandadohan ang kabalayan sa Chavayan samtang mangadto ang mga Ivatan sa kaumahan aron mag-uma o moadto ba sa dagat arong mangisda. Diyotay ra kaayo ang mga salaod sa Batanes nga wala namo kapugngi nga mobisita sa estasyonan sa lokal nga kapolisan. Matod pa sa Kinamaayohan sa mga Ivatan, ang dangga sa lokal nga kapolisan, gawas sa panagsang saba nga mga hubog, walay mga salaod sa Batanes. Natural, gawas sa mga mangingisdang Vietnamese, Intsik, ug Taiwanese nga nadakpan nga dili balaodnong nanulod ug nangisda sa kadagatan sa Pilipinas libot sa Batanes. Magtimbayaay ang mga dayo diha sa dalan. Human sa unang adlaw, nakat-on mi ning batasana ug nanimbaya na ko sa matag tawo samtang nanguhag hulagway sa may Nasodnong Dalan.

Sa pagsugod sa ulan, nipasilong mi sa malagmit usa sa labing talagsaon ug labing makapahimuot nga dapit nga among naadtoan - ang inilang Honesty Coffee Shop sa Ivana. Yano ra ang mga lagda, pilia ang butang nga imong gustong paliton, tan-aw sa listahan sa presyo, ug ihulog ang imong bayad sa kahon. Biyaan lang sa tag-iya nga mas gustong motrabaho sa uma ang tindahan ug nisalig sa ilang mga kustomer nga magmatinud-anon ug mobayad sa hustong kantidad bisan pag walay nagtan-aw. Mabasa ang usa ka sa mga karatula nga naa sa bungbong nga "Gamay ra kaayo kining tindahana alang sa mga tawong dili matinud-anon." Tinuod gyod, hangtod karon wala pay usa ka kustomer nga dili matinud-anon.

Klaro kaayo nga duna ray mga 15,974 (census sa 2007) ka tawo nga namuyo sa tulo ra ka pulo nga gipuy-ag tawo, naghimo sa probinsiya nga labing diyotay rag molupyo sa Pilipinas ug sa 219.01 kilometro kwadrado, ang kinagamyang probinsiya sab sa gidak-on sa yuta. Uban sa hinaguros sa hangin ug sa hinaganas sa mga balod, hilom kaayo bisan sa udtong-tutok sa Batanes ug ilabi na gyod sa gabii sa dihang wala nay tawo sa kadalanan sa mga alas 6 sa hapon. Naay elektrisidad 24 ka oras sa kinadak-ang pulo sa Batan samtang dunay elektrisidad sa Itbayat ug Sabtang sugod sa alas 6 sa buntag hangtod sa alas 12 sa udto. Sa matahom nga balangayng pangisdaan sa Diura (tulo ka kilometro sa silangan sa lungsod sa Mahatao), nga nag-atubang Dagat sa Pacifico, ug ang dapit sa bisi nga tingpangisda sa arayu (dorado/mahi-mahi) panahon sa ting-init sa pagkatinuod mahimo mang biniyaang lungsod panahon sa tingtugnaw, ug gikan sa mga pangpang sa Tukun makita nimo ang tulo ra ka haligi sa suga sa maong dapit. Himoon sa mga mangingisda sa Diura ang Kapayvanuvanua (nga linetrang nagpasabot og "ang paghimo sa pantalan"), usa ka ritwal nga nag-abli sa pantalan aron makaloy-an sa mga espiritung namuyo sa dagat ug nagtimaan sa pagsugod sa tingpangisda.

Kay batid man nga mga mananagat ug manghimoayg mga baroto, nailhan ang mga Ivatan nga maayo kaayo mobasa sa mga bituon ug sa mga lakaw sa Bulan kalabot sa paglawig taliwala sa mga pulo. Matod pa sa matinabangon ug maabiabihon kaayong mga tiggiya namo nga mga Ivatan gikan sa Batanes Cultural Travel Agency (http:/batanestravel.com/), nga sila si Ely Gabilo ug Tita Donato, mas baloron ang kadagatan tulo ka adlaw sa dili pa ug tulo ka adlaw sa human na ang takdol nga Bulan ug ang bag-ong Bulan. Ginganlan ang mga baroto sa Batanes og tataya (tundaan sa mga Ivatan, mas gamayng baroto nga sagad dunay duha ka bugsay), faluwa (baroto sa mga Ivatan, sagad nga dunay motor ingon sa kasagarang mga baroto sa Batanes karon ug masakyan og 20 ngadto sa 40 ka tawo ug sa ubang mga higayon mga baka ug binuhing kahayopan-sa pagbiyahi namo paingon sa Sabtang gikan sa Batan, kinahanglan ming maghulat nga madiskarga una ang baka gikan sa faluwa sa dili pa mi makasaka sa kataposang baroto nianang adlawa) ug ang chinarem. Lig-on ang mga baroto sa Batanes ug naa sa mga kamot sa maayong kapitan, batid silang makalawig latas sa nag-alintabo nga mga balod nga dili matag-an sama sa panahon sa Batanes. Gibati nako nga sa paglawig namo latas sa mga balod morag nisakay mi sa mga balod (Makadungog kog hinaguros nga sama sa madungog nimo samtang mag-surf sa niabante ang baroto ug niikis-ikis latas sa nagdahunog nga mga balod) ug sa kapulihay gipamatud-an sa mga sakayanon mismo ang akong mga pagduda.

Klarong makita sa Batanes ang kulturang sakayanon bisan sa mga lapida nga pormag-baroto sa panahon nga wala-pa-moabot-ang-mga-Katsila nga nagkatag sa tibuok kapuloan (nakabalita mi nga makita kanang mga lapidaha sa Pulo sa Vuhus, usa ka pulo ka habagatan sa Sabtang nga atbang sa balangay sa Sumnanga, nga usa pa ka balangay nga makapahingangha ang katahom nga hinimo sa tradisyonal nga mga balayng bato. Ginganlan ang Sumnanga og Gamayng Hong Kong tungod sa daghang baroto nga naglinya sa baybayon sa Luok sa Duvek. Dunay susamang mga lapida nga nakit-an sa Nakamaya maingon man sa Nahili du Vutux, nga karaang pinuy-anan nga dunay idjang, pormag-baroto nga mga lapida, ug matahom kaayong talan-awon sa Dinem ug sa silangang baybayon sa Pulo sa Itbayat.

Nabantang-sa-hangin nga kabungtoran, tuktok nga kapangpangan, ug gansangon nga kabaybayonan maoy naghulagway sa kasagarang topograpiya sa Batanes, ingon sa makita sa Rakuh-A-Payaman o mas nailhan sa dangga niini nga Marlborough Country maingon man sa Vayang o Rolling Hills nga dunay nanibsib nga daghang kabaw (water buffalo sa Pilipinas), baka, kabayo ug kanding nga nagsuroy-suroy sa mga dapit. Ang kabaybayonan nga alisbohon tungod sa mga alisbo sa dagat sama sa nakita namo sa nagpaingon mi sa Chavayan subay sa hiktin nga dalan nga naglikos-likos sa kilid sa kapangpangan nakapaamang namo tungod sa hingpit nga katahom niini. Gikan sa Rakuh-A-Payaman maingon man sa Tukun, makita gikan sa layo ang mga tanom-alad; ang nindot kaayong talan-awon maoy naghimo niining mga dapita nga usa sa daghang paboritong dapit alang sa potograpiya sa Pulo sa Batan. Ang Tukun maoy nahimutangan sa kinaamihanang estasyonan sa Pilipinas alang sa paghipos og kasayoran sa lakaw sa panahon (PAG-ASA) ug ang probinsiya maoy gigamit isip kataposang reference point sa bisan unsang tropikanhong bagyo, ug tungod niana dili makiangayong naila ang probinsiya nga naay makanunayong daotang panahon. Naa ang estasyonan sa panahon sa tumoy sa bungtod nga dunay madanihon ug lapad kaayong talan-awon sa amihanang bahin sa Pulo sa Batan diin makita nimo ang Habagatang Dagat sa China ug ang Dagat sa Pacifico sa samang higayon. Naa sab sa Tukun ang kanhing buhatan sa labing inilang dibuhista sa Batanes, nga si anhing Pacita Abad. Ang buhatan nga nahimutang sa pangpang nga nag-atubang sa Pacifico bahin na karon sa Fundacion Pacita, nga matahom nga balay-abtanan nga gidumala sa mahigalaong Kanhing Kalihim sa Edukasyon Butch Abad ug sa iyang asawa nga si Ms. Dina Abad.

Nagpasigarbo sab ang Batanes og mga katay sa mga baybayon nga dunay puti ug kremahong mga balas, malagmit ang labing inila niini mao ang Nakabuang Beach sa Sabtang ug ang kanunayng kuhaag hulagway nga nag-arkong bato niini nga sagad piknikan sa mga bulan sa ting-init. Ang mas gamay nga White Beach ug ang silingan nga Blue Lagoon sa Mahatao nagtanyag sab og matahom nga mga talan-awon. Apan dili hilwas ang paglangoylangoy sa Blue Lagoon, kana kon dili ka gustong mabangga sa dagkong bato, samtang maayo ug OK ra nga baybayon ang White Beach sa among opinyon (nakakita hinuon mig gamay apan nagkadakong problema sa basura libot sa maong dapit nga gilaoman namo nga masulbad sa dili madugay, mas lunsay ang kahimtang sa Nakabuang Beach). Ang usa ka pribadong baybayon, ang Disvayangan, dunay linya sa pribadong mga balay nga piknikanan nga paabangan. Mahimo sab nga mosalom (www.divebatanes.com/) sa Batanes, ug ang Luok sa Duvek sa Sumnanga dunay usa sa labing maayong mga kagaangan sa Batanes maingon man ang Pulo sa Siayan nga mga 5.5 ka milya gikan sa Itbayat nga gilibotan og matahom nga puting mga baybayon ug daghan kaayong kagaangan nga nagduot sa dagayang kinabuhi sa dagat.

Apan ang Itbayat, ang kinaamihanang pulo sa Pilipinas nga dunay namuyo, walay mga baybayon kay gilibotan man ang tibuok pulo og mga pangpang. Hinuon, dunay laing makaikag nga mga pulo sa maong dapit, apan mas maayong moadto didto sa mga bulan sa ting-init kay mogugol mag taas nga panahon ang pagbiyahi gikan sa mga pulo ug posibleng makuyaw ang mga balod. Ang usa sa labing makaaghat-sa-pagtagad ug malagmit ang usa sa mga larawan nga malagmit mahinumdoman namo sa among pagbiyahi sa Batanes mao ang Valugan Boulder Beach nga nag-atubang sa Pacifico diin dunay dagkong hamis nga bato nga gibuga sa Bukid sa Iraya sa pagbuto niini sa 400 A.D. nga makita daplin sa baybayon.

Dakong hagit alang sa mga mangatkatay og bukid ang makahahadlok tan-awon nga kabukiran ug kabungtoran sa Batanes. Ang kahabogon sa Bukid sa Iraya sa Pulo sa Batan mga 1,009 ka metro gikan sa nibel sa dagat ug kini ang kinahabogang bukid sa Pulo sa Batan ug ang tubig sa tubod niini mao ang labing dakong tinubdan sa tubig alang sa Basco. Maayong katkatonon alang sa mga mangatkatay og bukid, pinuy-anan sab kini sa pit viper sa Batanes, ang bitin nga nagpuyo sa kahoy nga sa Batanes ra makit-an ug usa sa labing talagsaong matang sa bitin sa kalibotan. Namuyo sa mga kahoy ang mga Pit Viper sa Batanes ug magpahimugso sa ilang mga anak gikan sa mga itlog nga mapusa sulod sa ilang lawas. Sagad nga berde ang kolor niini ug ang uban dunay dalag, itom, kahilon o pula nga pintikpintik. Pinuy-anan sab ang Bukid sa Iraya sa daghan kaayong lumad nga matang sa mga tanom ug mga mananap. Ang ubang mga tanom ug mga mananap nga makita sa Batanes mao ang Indochinese nga Minyak, Ryukyu nga Kagwang, Asian nga Tangkig ug mga tanom sama sa Voyavoy (datiles sa Pilipinas nga gigamit sa paghimog usa pa ka mahulagwayong butang sa Batanes-ang Vakul-ang tradisyonal nga kalo alang sa mga babaye nga gigamit sa pagpanalipod sa ilang kaugalingon gikan sa Adlaw ug sa ulan; gigamit sa mga lalaki ang tradisyonal nga tabon-sa-dughan nga ginganlag Kanayi ug ang Salakut ingog kalo), Kanarem, ug Vuhuan. Gideklarar sa pangagamhanan sa Pilipinas sa 1992 ang tibuok probinsiya isip gipanalipdang talan-awon sa yuta ug sa dagat.

Sa Itbayat, naa ang Bungtod sa Turungan nga didto makit-an ang karaang mga timaan sa lubnganan nga gipormag-baroto ug gituohan nga maoy lubnganan sa unang mga Ivatan nga namuyo sa Langob sa Turungan (gituohan nga maoy unang gidunggoan sa unang mga Austronesian gikan sa Taiwan 4,000 ka tuig na ang nilabay), samtang ang Bukid sa Ripused, nga giisip nga usa sa duha sa bulkan (ang usa pa mao ang Bukid sa Karoobuban - ang kinahabogang bukid sa Itbayat), nga nagsilbing pundasyon sa Itbayat, dunay nindot kaayong mga talan-awon sa habagatan-silangang bahin sa pulo nga naglakip sa tugpahanan ug sa Lanaw sa Kayaywan. Ang Pangpang sa Rapang, nga naa sab sa Itbayat, usa ka parke sa kinaiyahan nga dunay batoon nga mga bungtod, mga pangpang, ug lasang ug dapit nga sibsibanan. Makita sab didto ang bonsai nga bersiyon sa lumad nga kahoyng arius sa Batanes nga kasagarang makita sa tibuok probinsiya. Dunay natural nga batong lingganay nga lapad nga bato nga natural nga nagpatong sa laing bato ug dunay tingog nga sama sa lingganay. Nagsilbing ig-alarma ang batong lingganay alang sa unang mga molupyo ilabi na sa dihang dunay mga kaaway nga magsingabot maingon man signal alang sa mga tigom ug pagtapok sa mga kanding. Dunay mga kahigayonan sab sa pagbaktas sa Pulo sa Dinem. Kontaka ang Batanes Mountaineers (http://batanesmountaineers.multiply.com/) alang sa dugang kasayoran kalabot sa pagkatkat sa mga bukid sa Batanes.

Naay daghang parola sab sa probinsiya, nga ang kinadaanan (apan wala na gamita) naa pa gihapon sa Mahatao sa atubangan sa Simbahan sa Mahatao. Ang Parola sa Basco sa Kabungtoran sa Naidi nga mao sab ang nahimutangan sa pasilidad sa wireless nga telegrama hangtod gibombahan sa Japanese Imprial Army ug nabungkag mao ang labing maayong dapit nga katan-awan sa maanindot nga pagsalop sa Adlaw sa Basco. Giisip ang Parola sa Basco nga maoy labing daan nga magamit pa nga parola sa probinsiya karon. Ang ubang nailang mga parola nga dunay nindot kaayong mga talan-awon mao ang Parola sa Tayid, sa laing bahin sa Pulo sa Batan nga nag-atubang sa Habagatang Dagat sa China maingon man ang Parola sa Pulo sa Sabtang duol sa Pantalan sa Sabtang.

Makita sab ang mga nabilin sa kanhi malamboong balangay sa lungsod sa Uyugan, nga ginganlag ang mga Guba sa Sungsung (grupo sa nangagubang mga balayng anapog ug bato pipila ka metro gikan sa baybayon); mao kini ang nabilin human mawagtang ang balangay tungod sa dako kaayong balod sa 1954. Samtang dimalas ang mga balay sa Sungsung, wala madaot ang UNESCO World Heritage Building nga Balay ni Dakay (Vahay ni Dakay) sa Ivana sa kusog nga linog niadtong Septembre 13, 1918 nga nipatag sa tibuok lungsod. Ang Balay ni Dakay, nga gitukod ni Luisa Estrella sa 1887, usa sa lima ka balay nga wala madaot sa linog ug nahimong labing daan nga balay nga bato nga naa pa karon sa Batanes. Gihatag ni Luisa ang maong balay ngadto sa iyang pag-umangkon nga si Jose "Dakay" Estrella ug ginganlan ang balay sunod niya. Ang kasamtangang nagpuyo mao si Lola Florestida Estrella, usa ka ginang nga buotan ug medyo niwangon ug tigulang na nga malipayon ug mabinationg niabiabi namo sulod sa iyang balay. Giingnan mi sa among tiggiya pagkahuman nga nagkinahanglag salapianong tabang ang tigulang nga ginang para sa iyang panginahanglan ug sa pagmintinar sa iyang balay. Ug bisan siya tingali ang labing makadaghan gilitratohan nga babaye sa Batanes, sagad nga dili siya makakita sa iyang mga litrato. Maayo na lang nga gipakita namo siya sa litratong gikuha namo uban niya. Ang balay nga lig-on pa kaayo hinimo sa bato, gaang ug anapog nga mga bungbong ug orihinal nga mga sira ug gahing-kahoy nga mga salog. Ang atop nga hinimo sa kogon nga maoy naandan sa tradisyonal nga mga balay sa Batanes pulihan matag 30 ka tuig. Sa naa sab mo sa Batan, paggahin og panahon sa pagtan-aw sa Inmajbu, ang kataposang balangay sa Basco. Samtang naa sa ilang mga uma ang mga molupyo, makita tingali ninyo nga abli ang tanang pultahan ug bintana sa balangay.

Susiha sab ang Tunnel sa mga Hapon sa Dipnaysupuan; didto nanago ang mga Hapon panahon sa Ikaduhang Gubat sa Kalibotan. Bisan tuod nangadaot na kaayo ang ubang mga bahin sa tunnel ug morag dili maayo pagkamintinar sa lokal nga pangagamhanan angayan gihapon kining bisitahan. Mahimong magdala mog sulo ug magpagiya sa pagsuroy ninyog kadyot sulod sa makuti nga tunnel. Ang Batanes mao ang unang dapit sa Pilipinas nga gitugpahan sa mga Hapon panahon sa Ikaduhang Gubat sa Kalibotan nga dungan sa adlaw sa pagbomba sa Pearl Harbor.

Padayon pa ngadto sa hilit nga dapit, naay bung-aw nga nagsilbing higanteng awasan sa Itbayat nga ginganlag Manoyok nga gituohang dunay multo. Napalgan ang bung-aw nga mga 45 ka metro kalalom ug dunay duha ka dagkong lawak ug piot nga agianan taliwala ning duha ug morag dinhi gilabay sa karaang mga Ivatan ang mga ungo isip silot nila. Naa sab ang Langob sa Kumayasakas ug tinubdan sa tubig, nga tubod ilawom sa yuta sa amihanan-kasadpan sa Itbayat ug ang mga Tubod sa Rakuh-a-idi (nailhan sab nga Tubod sa Pagkabatan-aon) sa Pulo sa Batan. Kon motugot ang panahon, makaadto man ngani mo sa kinaamihanang pulo sa Mavudis (ginganlan sab og Y’ami), pulo nga walay namuyo nga nalukop og mga palmera ug mangga nga nagsilbi sab nga dangpanan sa mga mangingisda. Sa adlaw nga walay gabon, makita man ngani ang Taiwan. Nakita namo sa tibuok Batan ug Sabtang ang posibleng mga kahigayonan sa pag-surf alang sa mas hanas na nga mga surfer; nakakita man ngani mig surfboard nga gibitay didto sa Malakdang!

Malagmit ang Batanes Cultural Travel Agency or BCTA maoy nagtanyag sa labing makanunayon ug labing pihong mga pagpahaluna sa pagbiyahi alang sa mga nagplanong moadto ug mobisita ning matahom nga mga pulo. Nikuyog mi sa BCTA ning biyahia, ug nindot kaayo kini ug giatiman mi sa maayo kaayong mga kawani nila sa Manila ug sa ilang sinati nga mga tiggiyang Ivatan sa Batanes. Ang opisina sa BCTA sa Manila naa sa Unit 201 Parc Chateau, Onyx Road, Ortigas Center, Syudad sa Pasig, Pilipinas.
Nganong Dili Moadto

Ang sobrang kasaba, pagkawalay-tahod ug kakulang og pagtagad sa kalikopan dili ikahimuot sa mga Ivatan maingon man sa mga magpapanaw nga sama namo nga gustong manalipod sa makapahinganghang katahom ning mga puloa. Ang pagsalig, pagkamatinud-anon ug pagkakatilingbanon mao ang labing importanteng mga pulong dinhi. Walay dagkong tindahan dinhi, walay mga club, ug walay mga fastfood chain. Kon nangita ka niana nan, dili para nimo ang Batanes, busa ayaw na lang pag-adto didto.

Nganong Moadto

Maayo kaayo ang Batanes para sa mga nag-honeymoon ug uban pang magtiayon tungod kay naghatag man ang probinsiya og kalma, malinawon ug mapamalandongong pahulay gikan sa kasaba ug kagubot sa pagpuyo sa syudad. Nindot kaayong destinasyon sab kini alang sa seryosong mga magpapanaw nga mas maikag sa pagpakighimamat sa kinaiyahan ug kultura sa samang higayon imbis manguha lag nindot nga mga hulagway ug maghubog-hubog.

Ang usa sa ulohanong mga butang nga giganahan gyod namo pag-ayo sa Batanes mao nga gawas sa hilabihan kanindot nga talan-awon, makapahibulong nga kultura, lamiang pagkaon ug maabiabihong mga tawo, lunsay pa gihapon kaayo ang kahimtang niini ug wala pa madaot sa daghan kaayong turista ingon sa daghang dapit sa nasod. Tungod sa pagkahilit niini ug tungod kay medyo mas mahal ang pag-adto didto, ang turismo sa Batanes, kon ayohon lang pagdumala, makamugna gyog importanteng luna diha sa industriya sa turismo. Sa pagkakaron, kasagarang nakalikay kini sa dagko ug saba nga panon sa katawhan nga nangitag paagi nga makakuha sa gikinahanglang mga hulagway sa ilang kaugalingon samtang nanglukso sila. Naglaom mi nga kanunay kining magpabilin nga ingon niini.
Labing Maayong Panahon sa Pagbisita

Depende sa panahon nga imong gusto, maayong destinasyon sa tibuok tuig ang Batanes, gawas sa unoson nga mga bulan sa Hulyo hangtod sa Septembre. Bugnaw ang klima, ug ang kinabugnawang mga bulan magsugod sa Disyembre hangtod sa Pebrero sa dihang moubos ang temperatura hangtod sa 7C-10C. Sa mga bulan sa ting-init sugod sa Marso hangtod sa Hunyo, mas linaw ang kadagatan, ug mas sayon ang pagbiyahi ngadto sa ubang pulo. Apan kon mobiyahi mo paingon sa Batanes, kinahanglan mapahaomon kaayo ang inyong eskedyul kay mahimong makanselar ang mga biyahi sa ayroplano ug barko sa hapit na gyod tinglarga. Kon tuyo ninyo nga mobiyahi ug moadto sa kadaghanan sa dagkong destinasyon sa Sabtang ug sa Batan lang, igo na ang upat ka adlaw nga biyahi, kon gusto sab mong moadto sa Itbayat, siguroa na lang nga mopuyo mo didto sa usa ka semana. Apan saligi mi, inig-abot ninyo sa Batanes, dili na gyod mo ganahang mobiya.
Asa Mopuyo
Sa pagkakaron, naay igong mga kwarto nga kaabangan sa Batanes. Gikalipay namo nga nakapuyo mi sa tulo ka nagkalainlaing balay-abtanan samtang tua mi sa probinsiya. Samtang usa ka adlaw ra unta ang biyahi namo sa Sabtang, nidumili sa pagbalik sa Batan ang sakayanon tungod kay nagkadagko gyod ang mga balod, busa didto na lang mi nagpalabay sa gabii sa Municipal Guesthouse duol sa pantalan sa Sabtang. Gipahaluna sa BCTA, medyo yano lang ang among kwarto nga dunay duha ka katreng igo sa usa ka tawo ug bintana nga nag-atubang sa dagat. Inablihan ang mga bintana aron mosulod ang bugnaw nga hangin sa dagat, maayo kaayo ang among pagkatulog nga naghabol.

Sa ikaduhang gabii, didto mi nakapuyo sa limpiyo ug hamugaway nga Batanes Seaside Lodge and Restaurant sa Basco sa kinadak-ang pulo, nga gidumala sa episyente kaayong si Ms. Lydia Roberto. Maayo kaayo kini alang sa mga grupo. Nagpasigarbo ang Batanes Seaside isip opisyal nga balay-abtanan sa mga kawani sa lilas nga nihimo sa pelikulang Batanes ug kon wala ko masayop mao sab ang base sa pelikulang Hihintayin Kita Sa Langit, ang Tagalog nga adaptation sa pelikulang Wuthering Heights.

Sa kataposang gabii namo sa Batanes, gidapit mi Ms. Dina Abad nga mopuyo sa luag nga Fundacion Pacita (http://www.fundacionpacita.ph/) sa Tukun. Ang maayo-pagkahitsas nga mga kwarto nga gidayandayanan sa mga buhat sa arte sa bag-o ug masaarong mga dibuhistang Ivatan pulos nahimutang sa bakilid ug dunay kaugalingong mga beranda nga nagdung-aw sa matahom kaayong Dagat sa Pacifico ug sa silingan nga balangayng pangisdaan sa Diura. Matahom nga panagsagol sa tradisyonal nga arkitekturang Ivatan nga dunay nindot nga mga timaan sa dagat ug mainitong pagbati sa banika. Madamgohan kaayo ang kahimtangan ug maayo kaayo para sa mga magtiayong nag-honeymoon. Pagkasunod buntag gidapit man ngani mi nga manginom og kape nga giparisag tostado sa tag-iya mismo sa dakong balay nila, nga ang balkon niini dunay maayo pagkaatiman nga tanaman ug makapahinganghang talan-awon sa mga pangpang ug sa dagat. Gawas nga dangpanan sa mga dibuhistang Ivatan, aktibo sab kaayo ang Fundacion Pacita sa mga proyekto sa pagpreserba sa kabilin sa tibuok Batanes nga naghimo niining usa sa labing gipili namo nga mga dapit nga kapuy-an sa probinsiya.

Tuyo unta namo nga mopuyo sa balayng bato sa Diura, apan tungod sa kalangan sa pagbiyahi namo balik sa Batan, ulahi na kaayo ang pagpahalunag kaabtan didto. Samtang ang mga balay-abtanan sa Pension Ivatan sa may Valugan Beach abli lang panahon sa ting-init.

Gawas niini, naa pay ubang dapit nga kapuy-an sa Batanes ug kinahanglan tingali mong makigsabot una nila o sa travel agency ba sa dili pa moadto didto.

Asa Mokaon ug Unsay Kan-on
Sa wala pa mi moabot sa Batanes, wala gyod miy kasayoran kalabot sa lokal nga linutoan ug wala mi mahibalao unsay mapaabot gawas sa gihangyo namo sa BCTA nga siguroon nga makakaon mig tinuod nga kalan-ong Ivatan sa tibuok pagpuyo namo. Ug nakakaon gyod mi.

Basin nailhan ang Sabtang tungod sa Tatus, ang lokal nga ngalan sa Coconut Crab. Samtang dili nako mapamatud-an kon nameligro na ba kining mananapa, niingon ang mga molupyo nga panahon sa tingtugnaw, manago ang mga tatus ug mas lisod dakpon ug sa didto mi sa Sabtang, morag kami ang nakakaon sa kataposang tatus nga naa sa pulo niadtong panahona. Dili mi mosuporta sa pagkaon og mga mananap nga nameligro na, ug makasusubo nga wala mi mahibalao nga nalakip na kini karon sa listahan sa naa-sa-kakuyaw nga mga mananap ug higpit gyong gidili ang pagdala sa Tatus pagula sa Batanes. Ayaw kini iapil kon mahimo. Lubi ang kinaon sa tatus mao nga ginganlan kinig coconut crab, samtang lisod kaayo kuhaon ang unod sa mga paak niini, kremahon kaayo ang tambok ug medyo dunay tingabtingab sa lubi. Didto sab sa Sabtang, nangaon mig sinugbang Kanañiz, nga sa pagkatinuod nukos nga mas hunit ug mas baga kaysa sagad nga nakaon namo. Kon sensitibo kag mga ngipon, ayaw na lang tingalig kaon sa Kanañiz.

Samtang uga ug kagumkom ra kaayo, medyo lahi ang kalami sa Luñis o Adobo sa mga Ivatan niining inilang potahe sa Pilipinas. Imbis sa naandang suka, tuyo, ug linamasang humolanag karne o isda, naggamit lang ang Luñis og asin ug giluto hangtod mauga. Tungod sa dili matagnang panahon sa Batanes, nakat-on ang mga Ivatan og mga pamaagi sa pagpreserba sa ilang pagkaon aron molungtad kini sa unoson nga mga bulan. Nangaon sab mig Puhug (Garbansos o Sigarilyas sa Tagalog) nga gisagolag karne nga maayo pagkaluto ug lunlon presko ug Tuhos nu Wakay (Galay sa Kamote/Talbos ng Kamote) nga gigisa sa ahos nga hinlog lami kon itandi sa mga naa sa Luzon. Dili gyod ko ganahan sa mga Galay sa Kamote sa Luzon, apan dili ko makapugong sa akong kaugalingon sa pagkaon sa akong mga utan sa Batanes. Total, wala man mogamit ang mga Ivatan og kemikal nga mga abuno o mga pamatay-sa-insekto ba-organiko ang tanan!

Sa Rakuh-a-Payaman, nangaon mig makabuhong nga paniudto ug hilabihan kalamian sab. Halos gikaon namo ang tanang naa sa talad (gawas sa mga plato ug mga galamiton sa pagkaon). Naghikay ang BCTA og ingon kalamiang pagkaon nga Ivatan nga mahidlawon gihapon ming naghunahuna niini hangtod karong adlawa. Gawas sa kan-ong humay, ang labing mahinungdanong kalan-on sa Batanes mao ang mga lagutmon nga mas makaagwanta sa usahay mabangis nga mga kahimtang sa panahon. Gipakita kini sa mga potaheng lagutmon sama sa linung-ag nga tugi (ubi) ug vene (binulad nga pal-ak sa gabi) nga gikuniskunis ug gisagolag karne sama sa karneng baka o karneng baboy. Natural, naa sab ang hapa, ang Ivatan nga tinimplahan sa Bicolano nga laing nga hinimo sa preskong pal-ak sa gabi nga giluto sa preskong tuno sa lubi ug giwisikwisikan og gagmayng bulad sa ibabaw, ug kaonon uban sa klasikong kan-on humay sa mga Ivatan nga gibutangag dulaw, pagkalami gyod. Makaikag nga gisugba sa mga Ivatan ang karneng baboy sama sa sinugbaan nako kanhi, hidhiran lang ang karneng baboy og asin ug isugba ibabaw sa baga. Naghatag kini sa karne og mas natural nga lami ug sa dihang ituslob sa linamasang silam (ang suka sa mga Ivatan nga gikan sa tubo), lami gyod kaayo kini.

Giganahan sab mi sa piniritong dibang (barungoy/bangsi, basin dili kaayo listo ang isda kay napunta man kini sa akong plato) sa pamahaw namo sa Batanes Seaside Lodge and Restaurant. Tilawi sab ang arayu (mahi-mahi), nga kanunayng bag-o lang nasikop gikan sa kadagatan nga naglibot sa probinsiya. Nagpaingon na mi balik sa Batan sa dihang nihunong mi tungatunga sa dagat sa dihang nakadakop ang usa sa mga pasahero og duha ka dagkong arayu.

Alang sa mga ganahag tam-is, tilawi ang ilahang bersiyon sa uvi halaya nga panagsagol sa uvi (ubi), dukay, ug asukar nga giluto sa preskong tuno sa lubi.

Agig pagtapos sa pagkaon, maayo kaayong inugtapos ang preskong sabaw sa lubi o ang init-init nga ilimnong Ivatan, ang palek, ang tubag sa Batanes sa basi (bino nga gikan sa tubo) sa Ilocos. Alang sa mas dugay na nga bersiyon, tilawi ang Minyuvaheng nga lagumon og kolor ug ang Mavaheng nga itomon.
Kalingawan sa Gabii

Halos walay kalingawan sa gabii sa Batanes bisan tuod nakakita mig karaoke machine tapad sa Batanes Seaside Lodge and Restaurant. Ang labing maayong paagi sa paglingaw-lingaw magabii sa Batanes mao ang paglingkod ug pagpahayahay ug pagdayeg sa mga talan-awon sa dagat, sa kalangitanan nga nalukop og mga bituon ug sa mga pangpang gikan sa balkon sa imong kwarto sa hotel.

Ang Akong Listahan sa Mga Buhatonon

Mokaon og tinuod nga paniudtong Ivatan sa Rakuh-a-Payaman.*
Mobisita ug magpalitrato uban sa daghang malumong mga kabaw sa Vayang.*
Magsuroy-suroy sa mga parola!**
Maglakaw-lakaw sa kadalanan sa Chavayan.*
Mopalit og Vakul sa Sabtang Weavers (PhP 350).*
Mohumol sa katubigan sa Nakabuang Beach.**
Magbaktas sa Dinem.
Mobisita sa mga timaan sa lubnganan sa Itbayat.
Manguhag daghang hulagway!**
Motan-aw sa mga buhat sa arte sa Fundacion Pacita.*
Mokatkat sa Bukid sa Iraya.
Makig-estoryahay ni Lola sa Balay ni Dakay.*
Moinom og kape sa Honesty Coffee Shop.**
Mobisita sa mga simbahan sa Batanes.**
Mangisda!*
Motan-aw sa Kapayvanuvanua sa Diura.*
Mangita sa labing nindot nga dapit sa pag-surf o mosalom!
Kuhaa ang inyong jacket ug iputos ang inyong bandana ug sinatia ang tingtugnaw sa Pilipinas!* 

*- Girekomendar Pag-ayo
**- Girekomendar sa mga Molupyo
Mga Butang nga Dad-onon
Pagdala sa kaugalingon ninyong mga tambal.
Mga sapatos nga para ibaktas.
Kwarta - panagsa ra dawaton ug magamit ang mga ATM card, Credit Card 
Sunblock, lip balm ug sunglasses.
Pang-abog sa insekto.
Jacket, o bandana nga manalipod nimo sa katugnaw sa mga bulan nga tingtugnaw.
Kapin nga mga memory card ug mga bateriya alang sa kamera - halos nahurot namog gamit ang 3 ka GB sa mga hulagway ug video.
Mobile phone ug ang inyong mga charger.
Mga pasaporte alang sa mga langyaw ug balidong mga ID alang sa mga lokal aron mailhan.
Daghag sulod nga mp3 player.
Nindot nga libro nga mabasa samtang maghulat sa mga barko ug mga biyahi sa ayroplano.
Mga Ziploc aron dili mabasa ang inyong bililhong mga butang.
Paghigugma sa kalikopan ug sa kultura sa mga Ivatan.!

Magpalayo Sa
Pagkalumos - Siguroa nga magsul-ob mog maayong salbabida sa maglangoy-langoy mo sa katubigan! Pagpalayo sa dagkong balod kay basin dunay mga rip tide sa pipila ka dapit. Sagad nga dili gyod mobiyahi ang mga sakayanon kon giisip nga baloron ang kadagatan. Paminaw sa isulti sa mga molupyo. Ayaw pag-adto kon moingon sila nimo nga ayaw.
Pag-adto Didto
Maabot ang Batanes pinaagi sa usa ka oras ug 45 ka minuto nga biyahi sa ayroplano gikan sa Manila pinaagi sa Southeast Asian Airlines o SEAIR, ang bugtong kompanya sa ayroplano nga kasamtangang nagsilbi sa Manila-Basco nga ruta pinaagi sa 32-seater nga Dornier nga mga ayroplano niini. Samtang sagad nga makanselar ang mga biyahi tungod sa daotang panahon, kasagarang mas maayo ang biyahi kaysa gilaoman namo. Unang panahon namo kadto sa SEAIR ug nalipay kaayo mi sa yano apan episyenteng serbisyo nila. Sa pagpareserba, susiha ang ilang website (http://www.flyseair.com/) o tawga sila sa +632 849.0100 o adtoa ang ilang opisina sa Ikaduhang Andana sa La’O Centre, Arnaiz Ave., Syudad sa Makati, Pilipinas 1200. Sa kasamtangan, gisirad-an ang Tugpahanan sa Itbayat aron ayohon ug panindoton. Sa maablihan na kini, gilaoman nga magsugod ang mga biyahi sa ayroplano tali sa Basco ug Itbayat ug malikayan ang mga 3-5 ka oras nga pagbiyahi tali sa mga pulo sakay sa faluwa.

Dunay mga biyahi sab sa ayroplano gikan sa Tuguegarao sa Probinsiya sa Cagayan pinaagi sa Batanes Airlines ug sa Chemtrad apan sagad nga pana-panahon kining mga biyahia. Alang sa mga adbinturista, makasakay mo sa barko (MISUBI Sea Transportation Cooperative) gikan sa Santa Ana, Cagayan nga giingong mobiyahi kaduha matag semana apan wala mi makakuhag kompirmasyon niining kasayorana.

Libot sa Batanes, ang labing komon nga paagi sa transportasyon mao ang pagsakay og bisikleta, mao nga dili ikatingalang ginganlan ang probinsiya og ang Kaulohan sa Bisikleta sa Pilipinas. Diyotay ra kaayo ang mga jeepney sa tanang pulo, ug kon wala ko masayop, duha ra ang naa sa tibuok Sabtang.

Ang pagbiyahi paingon sa Sabtang (45 ka minuto gikan sa Batan) nagkinahanglan nga momata kag sayo kaayo sa buntag aron makaapas sa unang biyahi, ug malagmit ang bugtong biyahi nianang adlawa. Kinahanglan naa na mo sa Pantalan sa San Vicente sa alas 6 sa buntag ug siguro nang makasakay mo. Hinumdomi nga magmapahaomon mo sa inyong panahon dinhi kay nakasinati mig upat ka oras nga paghulat og faluwa paingon sa Sabtang ug walo ka oras nga paghulat sa pagbalik sa Batan.

Pangandam nga molakaw libot sa lungsod tungod sa kakulang og pampublikong transportasyon sa tanang pulo (ilabi na sa Itbayat nga wala pa gihapoy pampublikong transportasyon). Kon dili, basin gusto mong magpahaluna daan sa inyong travel agent aron dunay mga van nga ikatagana.

No. of Words: 5598
