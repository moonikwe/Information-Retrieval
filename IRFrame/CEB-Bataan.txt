Bataan
Mga 2.5 ka oras nga pagbiyahi lang gikan sa Metro Manila ang probinsiya sa Bataan, nga bisan tuod mas nailhan tungod sa mahinungdanong papel niini sa Ikaduhang Gubat sa Kalibotan sa Pacifico, nag-anam pagkahimong masilakong bag-ong destinasyon sa eko-turismo nga nagtanyag og inilang mga dapit nga tan-awanan og mga langgam, mga sangtuwaryo sa pawikan, mga tubod, mga busay ug natural, dili maihap, ug mahunahunaong balaang mga dapit sa kaisog sa katawhan batok sa mga kalisang sa dili-pa-kaayo-dugay nga gubat.

Hisgoti ang Bataan ug ang mosantop diha-dayon sa hunahuna mao ang mga kalisang sa niaging Gubat sa Kalibotan, kay makulit man hangtod sa hangtod sa mga rekord sa kasaysayan sa kalibotan ang nabantog nga Martsa sa Kamatayon sa Bataan nga nagsugod sa mga lungsod sa Bagac ug Mariveles diin gipugos sa pagpamartsa ang mga sundalong Filipino ug Americano. Sa 72,000 ka piniriso, 54,000 ra ang nakaabot sa kataposan nilang mga destinasyon human moagwanta sa labing mabangis nga mga kahimtang - samtang dili gyod matino ang eksaktong gidaghanon, daghang sundalong Filipino ug Americano ang gipamunggotan og ulo, gibayoneta, gibunalan sa mga puloan sa pusil, gipagutman, ug komon kaayong hitabo ang pagbusbos sa tiyan diha sa ruta nga gimarkahan karon og mga timaan nga bato. Matod pa sa among mga tiggiyang Bataeño, mohimog kagubot usahay ang mga molupyo sa Bataan, nga naluoy sa Nagkahiusang mga sundalo, isip pagpalinga aron makaikyas ang mga sundalo ug mawala diha sa panon sa katawhan. Natural, sama sa kadaghanang mga dapit sa Pilipinas, naay mga butang didto nga importante pa kaysa aktwal nga makita.

Nag-okupar sa tibuok Dawis sa Bataan ang probinsiya sa Bataan sa habagatan-kasadpang bahin sa Tungatungang Luzon nga nag-atubang sa Habagatang Dagat sa China ug nahimong bahin sa naglibot sa Luok sa Manila sa may silangan. Sumpay ang dawis sa batoon nga Kabukiran sa Zambales sa amihanan ug naa didto ang Bukid sa Natib (1,253 ka metro) ug ang Kabukiran sa Mariveles, nga malagmit naglakip sa labing maila ug labing inilang timaan sa Bataan, ang Bukid sa Samat nga maoy nahimutangan sa timaan sa Dambana ng Kagitingan (Balaang Dapit sa Kaisog) nga naghandom sa pagkabayanihon ug kaisog maingon man sa mga kalisang sa Martsa sa Kamatayon sa Bataan.

Sa wala pa ang Ikaduhang Gubat sa Kalibotan, duna nay medyo mapintas nga kasaysayan ang Bataan sa dihang gigamit sa Insik nga piratang si Limahong niadtong 1574 ang probinsiya (Lusong Point) isip lusaran sa pagsulay niyag buntog sa Luzon (nga natural malamposong napakgang). Sa 1647, nisulay sab ang mga Dutch sa pagbuhat sa ingon ug dul-an sa 200 ka tawo ang walay kukaluoyng gipamatay sa lungsod sa Abucay ug kapin sa 40 (lakip na ang Alcalde Mayor ug duha ka paring Dominican) ang gidala isip mga binilanggo ngadto sa kolonya sa mga Dutch sa Batavia. Ang plakang timaan didto sa kapin sa upat ka siglo-kadaan nga Simbahan sa Abucay (nailhan sab nga St. Dominic Church) diin giaway ang mabangis nga gubat nagbarog isip hilom nga handomanan sa pagpamatay nga gihimo diha sa nataran niini gatosan ka tuig ang nilabay. Dinhing simbahana sab nagsugod ang pagpangimprinta sa labing unang mga imprintahan sa Pilipinas. Bisan sa 1810 nag-imprinta nag pipila ka basahon sa Kinatsila ug Tinagalog sila si Tomas Pinpin ug si Padre Francisco Blancas de San Jose. Naa sab sa Simbahan sa Abucay ang dinayandayanang dakong pultahan nga nagpakitag mga mananap, tawo ug mabulokong mga desinyo nga makadani dayon sa pagtagad. Samtang gigamit ang Katedral sa Parokya ni San Jose sa Balanga ingog butanganan sa artilyeriya panahon sa pagsulong sa mga Hapon aron bombahan ang kasundalohang Filipino ug Americano nga nihimo sa kataposang pagsukol nila didto sa Bukid sa Samat. 

Ang Dambana ng Kagitingan (Brgy. Diwa, Pilar) dunay dako gyod kaayong krus sa tumoy sa bukid (Bukid sa Samat) nga morag mao ang hilom nga gwardya ning dawisa. Nahimutang ang balaang dapit sa 73,665 ka ektaryang yuta ug nakompleto ug giinagurahan sa 1970 sa kanhing diktador sa Pilipinas nga si Ferdinand Marcos. Sa tiilan ning maambong nga Krus nga Handomanan (nga nipatigbabaw sa 555 ka metro ibabaw sa nibel sa dagat) naa ang mga Haligi nga gitakoban og marmol nga naglakip og hulagway nga gipintal sa bildong binugkan sa luyo sa altar, 19 ka kinulitang marmol sa may ali-sagang sa balkon, duha ka bronseng urna nga nagsimbolo sa Walay Kataposang siga, 18 ka bronseng insignya ug ang 18 ka tukon niini nga dunay mga kolor sa mga dibisyon/yunit sa USAFFE, ug pipila ka kinudlit kalabot sa Gubat sa Bataan. Ang krus mismo hinimo sa puthaw ug pinalig-ong kongkreto. Duna kiniy elevator ug galeriyang lantawanan nga nahimutang sa mga bukton sa krus. Gikan sa sukaranan, 92 ka metro ang krus samtang 74 ka metro ang mga bukton gikan sa sukaranan. Apan dili kanunayng moandar ang elevator segun sa napalgan namo sa pag-adto namo didto. Kon mahitabo nga mapalong ang elektrisidad samtang naa mo sa galeriyang lantawanan, wala moy laing kapilian kondili mogamit sa hagdan inigkanaog ninyo. Libot sa tiilan sa krus naay kinulitang mga papan ug mga kinulit sa bungbong nga "Nabiag na Bato" nga nagpakita sa mahinungdanong mga hitabo sa kasaysayan ug mga gubat nga hinimo sa Nasodnong Dibuhista nga si Napoleon Abueva. Gikan sa tiilan sa krus ngadto sa mga Haligi naay naglikolikong dalandalan sa may tiilan sa bukid ug gibakbakan og pula nga mga bato nga naggikan sa silingan nga Pulo sa Corregidor.

Natural, gawas sa Dambana ng Kagitingan sa Pilar, duna pay daghang mahinungdanong timaan sa kasaysayan nga nagkatag sa tibuok dawis nga kadaghanan may kalabotan sa mahinungdanong mga hitabo sa Ikaduhang Gubat sa Kalibotan maingon man sa ubang hitabo sa kasaysayan. Didto sa bugtong gilibotag-yuta nga lungsod sa Dinalupihan makita ang Timaan sa Unang Linya sa Depensa. Naa sa Hermosa ang mga Timaan sa Demokrasya ug sa Kasaulogan, naa sa Orani ang Timaan sa Martsa sa Kamatayon, naa sa Abucay ang Timaan sa Ulohanong Posisyon sa Gubat, ang Monumento ni Tomas Pinpin ug ang Estatuwa ni Maria Canon. Naa sa Pilar ang Nagsigasiga nga Espada, ug ang Ikaduhang Dalandalan sa Gubat. Naa sa Orion ang Monumento ni Cayetano Arellano, naa sa Limay ang Timaan sa Alangan, ug naa sa Syudad sa Balanga ang Timaan sa Dapit nga Gisurenderan (nahimutang sulod sa Tunghaang Elementarya sa Balanga diin gihimong pormal ni Maj. Gen. King ang pagsurender sa kasundalohan sa USAFFE sa Pilipinas ngadto ni Lt. Gen. Homma), ug ang mga timaan sa Pagkapukan sa Bataan. Naa sa lungsod sa Bagac ang dapit sa Gubat sa Toul ug ang timaan sa Panaghigalaay sa Pilipinas ug Japan. Naa sa Bagac ug sa Mariveles ang mga timaan sa Zero Kilometer Death March (nagsugod sa duha sa dapit - sa Bagac ug sa Mariveles - ang Martsa sa Kamatayon sa Bataan. Samtang ang lungsod sa Morong nga kanhi mao ang dapit nga hikayanan sa mga kagyong Vietnamese nga nanakayg mga barko nga nangalagiw sa Gubat sa Vietnam dunay mga Balaang Dapit ug mga Monumentong Vietnamese nga gipahinungod sa kanhing mga bisita sa Pilipinas. Ang Pilipinas isip nasod dugay nang dunay makitawhanong tradisyon nga modawat og mga kagyo gikan sa ubang nasod-mga pangulong Malayo nga nikalagiw sa mabangis nga pagmando ni Sultan Makatunaw sa Borneo, mga Judio panahon sa pag-okupar sa mga Nazi sa Europa, mga Vietnamese nga nanakayg barko, ug mga taga-Amihanang Korea nga nigamit sa Pilipinas isip agianan nila paingon sa Habagatang Korea.

Wala gyod magpabilin sa nangagi, sentro karon sa industriya ug malamboon ug importanteng destinasyon sa eko-turismo ang Bataan. Alang sa Syudad sa Balanga, ang kaulohan, anam-anam kining namatikdan sa internasyonal nga mga tawong tigtan-awg-mga-langgam nga dunay tulo ka nailang dapit nga tugpahanan sa mga langgam: ang Sibacan-Lote Bird Site, Pto, Rivas Ibaba Bird Site ug ang Tortugas Bird Site, diin nakasinati mig pagtan-awg-mga-langgam sa unang higayon. Nahimutang ang tibuok dawis sa agianan sa East Asian-Australian Flyway diin dunay daghan kaayong langgam nga manggula sa amihanan ug mopaingon sa habagatan matag tuig sa tibuok kalibotan sa mga bulan sa Septembre hangtod sa Marso sa sunod tuig aron moikyas sa mabangis nga mga tingtugnaw. Sa mopanaw kining mga langgama, dunay pipila ka kinahanglanong hunonganan sa ilang dalan, ang usa niining daghang hunonganan sa Pilipinas mao ang Balanga diin naay daghan kaayong langgam sa tubig ug sa lasang gikan sa China, Japan, Siberia, Russia ug Canada nga mohunong sa kalamakan ug sa kabakhawan sa maong dapit. Niadtong Enero 2009 ang Balanga maoy nag-una sa tinuig nga Asian Waterbird Census sa Pilipinas nga gihimo sa Departamento sa Kalikopan ug Natural nga Kahinguhaan ug sa Wild Bird Club of the Philippines nga dunay kinatibuk-ang gidaghanon nga 15,271 ka langgam sa tubig. Labing minos dunay 35 ka matang ug 15 ka pamilya nga narekord nga nanglupad niining rutaha.

Ikapahimuot gyod ang pagkasayod nga aktibong nalambigit ang lokal nga pangagamhanan sa Bataan sa pagpanalipod sa mga kabakhawan, mga katunggan, mga kasagbotan ug mga kalamakan sa rehiyon. Nakakita mig galamnan sa mga bakhaw sa Tortugas sa tua mi didto, dunay mga pukot sab nga gipamutang sa kadaplinan sa baybayon aron mosalod sa mga basura nga naanod gikan sa Luok sa Manila. Nagsagubang ang lokal nga pangagamhanan sa Bataan ug ang mga komunidad og lisod ug subidahon nga gubat, apan morag para namo, dunay dakong pagtagad sa kalikopan ang kasamtangang grupo sa mga opisyal sa Bataan. Ang labing maayong panahon nga itan-awg mga langgam mga alas 6:30 hangtod sa alas 7:30 sa buntag, ug siguroa nga magdala mog maayo kaayong largabista. Dunay gamayng kalamboan libot sa dapit ug dunay lantawanang gitukod didto. Naglaom ang lokal nga pangagamhanan sa Balanga nga makahatag sa mga hilig og mga langgam, mga tinun-an ug mga turista og dalan sa kinaiyahan, mga agianan para sa magbaktas ug mag-jogging, pagkamping, pagsakay-sakay og baroto, ug kasinatian sa pag-adto sa lasang sa mga sangtuwaryo niini. Bisan bag-o pa mi nga mga tigtan-awg mga langgam, nakakita mig mga tabol, mga tulabong ug mga tikarol panahon sa mubo apan makapalagsik nga kasinatian namo. Siguroa nga magsul-ob mog mga sininang tabonon ang kolor kay malagmit makasamok ug makaabog sa mga langgam ang masanagong mga kolor.

Ang dapit sa Tortugas nga pinuy-anan sab sa komunidad sa kabaybayonan nga ang ulohanong panginabuhi nagsalig sa pagpangisda, ug paghimog patis ug tinapang isda maayo sab kaayong dapit nga kan-anan ug hulopanan sa mga Black Headed Gull, Curlew Sandpiper, Blue Tailed Bee Eater, Wood Sandpiper, Terek Sandpiper, Great Egret, Asian Dowitcher, Common Kingfisher, Cattle Egret, Sunbird, Little Egret, Whimbrel, Marsh Sandpiper, Black Crowned Night Heron, Rail, Shrike, White Collared Kingfisher, White Winged Tern, Whiskered Tern, Chinese Egret, Intermediate Egret ug daghang uban pang langgam nga talingtingon.

Samtang pinuy-anan ang Sibacan-Lote Site sa mga Fantail, Shrike, Flycatcher, Eurasian Tree Sparrow, Triller, maingon man sa Asian Golden Plover, Redshank, Greenshank, Pacific Golden Plover, Kentish Mongolian Plover, Black Winged Stilt, ug daghang uban pang insektro ug mga langgam nga mangaon og bulak maingon man pipila ka matang sa tabol.

Ang Pto. Rivas Ibaba Bird Site hunonganan sab sa mga Purple Heron, Brahminy Kite, Chestnut Checked Starling, Wood Sandpiper, Grey Heron, Rufous Necked Stint, White Breasted Waterhen ug nakita man ngani dinhi ang labing tulin nga mananap sa kalibotan - ang Peregrine Falcon!

Naghinamhinam nga mosulay og tan-awg mga langgam sa Bataan? Makontak ninyo ang matinabangong mga tawo sa Balanga City Tourism Office (+63.47.7914008/ tourism@cityofbalanga.gov.ph/ www.balangabirds.com) o ang ang Wild Bird Club of the Philippines (Joey Soriano - jotsoriano@yahoo.com).

Gawas sa pagtan-awg mga langgam, nailhan sab ang Bataan tungod sa Pawikan Conservation Center sa Nagbalayong, Morong, Bataan diin naglihok ang komunidad aron manalipod sa mga pawikan nga nagsalag ug naglumlom sa kabaybayonan niini. Ang organisasyon sa komunidad nga hinimo sa kanhing iligal nga mga mangingilot, mga ahensiya sa pangagamhanan ug mga boluntaryo maoy naglangkob sa sentro nga gipalakaw pa gihapon sukad sa unang pagkatukod niini sa 1999 sa pagpahunong sa pagpamatay niining malumong mga binuhat sa dagat nga 1-3% ra sa mga anak nga pawikan ang mahamtong. Nagsagubang ang Pawikan Conservation Center og lisod nga bulohaton tungod sa mga hagit sa kausaban sa klima maingon man sa pagpangilot sa mga mangingisdang Insik ug Vietnamese ug bisan ngani sa mga Filipino sa ubang dapit sa nasod. Walay labot kini sa mga kakuyaw nga gisagubang ning mga pawikan batok sa natural nga mga manunukob niini sama sa mga iho. Aron makabasa og dugang pa ug mahibalo unsaon pagtabang - basaha ang akong sinulat kalabot sa Pawikan Conservation dinhi. Nalingaw kaayo mi nga nakat-on og daghan kalabot sa pagpreserba samtang didto mi sa Pawikan Conservation Center ug makaapil man ngani mo sa grupo nga nagpatrolya sa kabaybayonan sa mga tungang-gabii aron magbantay sa mga pawikan nga moanha sa baybayon aron mangitlog. Siguroa nga magdala mog sulo, ug sa mga bag-o pa, isugyot namo nga mokuyog mo sa mas sayon nga pagpatrolya sa baybayon paingon sa wala sa sangtuwaryo. Ayaw pagkuyog sa patrolya nga maghukas mo aron moubog sa tubig nga taga-dughan. Nagtuo ko nga dili kaayo kana hilwas nga buhaton ilabi na kon gabii na kaayo.

Maayo sab kaayo nga dapit ang dawis para magbisikleta sa kabukiran tungod sa daghang naglikolikong dalan niini nga naglikos sa kabukiran ug nagkalainlaing kayutaan ug matahom kaayong talan-awon diha sa dalan, masaaron kaayo ang Bataan ning bahina. Nakakita mig pipila ka tigbisikleta sa kabukiran sa Bataan sa pagpuyo namo didto. Naay mangatkat ug magbaktas sa bukid sa dapit sa Orani-Morong ug ang mga bukid sa Sta. Rosa (800 ka metro), Natib (1,253 ka metro), Silanganan (910 ka metro), ug ang Bataan Peak (1,000 ka metro) maoy naghimo sa Bataan Natural Park. Naa sa duol sa Bukid sa Natib ang mga Busay sa Pasukulan (Abucay) ug ang Busay sa Pilis (Samal). Siguro gyong naay daghang busay nga wala pa madiskobrehi ning mga bukira maingon man sa kabukiran sa habagatang bahin sa dawis. Ang Pantingan Peak (1,388 ka metro) sa habagatan-silangang mga utlanan sa Bagac, Bukid sa Limay (946 ka metro) sa Limay, Bukid sa Batan (1,362 ka metro), Tarak Peak (1,000 ka metro), ug Bukid sa Mariveles (1,388 ka metro) nagtanyag og daghan pang kahigayonan sa pagkatkat ug pagbaktas sa kabukiran.

Siguroa nga dili ninyo malaktawan ang mga busay sa Dunsulan duol sa Bukid sa Samat ug ang Busay sa Kairukan sab sa Morong kon duna moy panahon. Ang uban pang matahom nga mga busay nga naa sa Bataan mao ang Busay sa Marukduk, Busay sa Ambon-ambon ug Busay sa Limutan (Bagac), ug ang Busay sa Tukal (Hermosa). Gawas sa mga busay, dunay daghang paagi sa pagpabugnaw didto sa Bataan ug ang usa niini mao ang langoyanang dunay natural nga tubig sa tubod sa Tubod sa Sibul sa Abucay diin naglinya ang mga langoyanan nga nagkalainlaig gidak-on sa kilid sa bungtod nga napunog kahoy. Naggikan sa tubod nga niagay paingon sa mga langoyanan ang sama katin-aw sa kristal nga mga tubig. Inilang destinayon ang Tubod sa Sibul ilabi na sa mga molupyo sa dapit panahon sa makapaig nga mga bulan sa ting-init ug didto sab magbansay-bansay ang labing maayong mga maglalangoy sa probinsiya alang sa Nasodnong Mga Dula sa Pilipinas. Naay paabangan sab nga mga payag nga walay bungbong. Lahi sa ubang lulinghayawan, nakita namo nga hinlo kaayo ang Sibul ug nindot ug maayo kaayo para sa malinawong paglangoy-langoy. Kasamtangang gipanindot sa lokal nga pangagamhanan ang maong dapit, ug duna unyay dugang pang pasilidad nga magamit sa tanang bisita niini. Panahon sa pagsulat niini, dili pa mahimong mopuyo sa Sibul magabii. Naay hagdan paingon sa tumoy sa bungtod nga gipatindogan sa estatuwa sa Haponesang diosa (maoy among pagtuo). Gipatindog ang estatuwa ni Maria Canon nga maoy gingalan niini aron makapahulay ang mga kalag sa mga nangapukan sa Ikaduhang Gubat sa Kalibotan, ug sa mga nangamatay sa kapatagan sa Gabon, Abucay. Gitukod kini ni Mie-kin Daichi Shichmucho sa Sohtahsih nga sekta sa Septembre 1970.

Naay laing mga kalihokan sa paugnat sa kusog nga gipahigayon sa tibuok probinsiya sama sa motocross (Pilar-Orion, Mariveles-Bagac), Pagbisikleta sa Kabukiran (Mariveles, Bagac, Orion sugod sa Nobyembre hangtod sa Abril), Circuit Racing (Balanga), Airsoft war games (Pulong Bato, Orion), ug Practical Shooting (BATAS Firing Range, Limay). Ang inilang mga kalihokan mao ang Senakulo (Semana Santa, Calaguiman, Samal), Adlaw sa Bataan (Abril 9, Dambana ng Kagitingan/Balaang Dapit sa Kaisog, Bukid sa Samat, Pilar), Kapistahan sa Banga (Kataposang Semana sa Abril, Balanga), Kapistahan sa Pawikan (Kataposang Semana sa Nobyembre, Morong), Kapistahan sa Tagak (Nobyembre 24, Bagac) ug ang Paskuhan sa Mabatang (Disyembre 15 hangtod sa Enero 6, Abucay).

Ang kinadak-ang sorpresa nga nahinagbo namo sa Bataan mao ang 400 ka ektaryang Ciudad Acuzar sa lungsod sa Bagac diin nagbarog ang koleksiyon sa tag-as-og-haliging mga balay sa mga Indio, ika-18 ka siglo nga mga mansiyon sa Principalia, ug mga balay nga bato. Sa maunongong mga magsusunod sa telebisyon sa Pilipinas, nailhan nila kaayo kining dapita kay dinhi man gihimo ang Pilipinhong bersiyon sa Zorro. Nahingangha gyod mi ug hapit ko makasinggit sa kalipay sa pagsulod namo sa dako kaayong kabtangan. Handurawa ang biniyaan ug nagkadunot nga kolonyanhong mga balay nga pila-sa-siglo na kadaan sa tibuok Luzon ug matinud-anong giayo ang matag usa ka tisa, matag usa ka tabla, ug gipahamutang nga gigrupo daplin sa dagat. Nihimo sab sa tisa ang mga dalan ug dunay matahom-pagkahimo nga plasa sa sentro-kahibulongang pagtuon sa kolonyanhong arkitektura sa Pilipinas nga basin makalabaw pa sa Vigan (apan ang ulohanong bintaha sa Vigan mao nga nahimutang ang tanang balay sa mao rang dapit nga gitukoran niini sa sinugdan nga lahi sa gihimo sa mga balay sa Ciudad Acuzar nga gibalhin og dapit). Gihimo sab pag-usab ang tibuok linya sa mga edipisyong Escolta basi sa daang hulagway. Ang Escolta mao ang sentro sa komersiyo kanhi sa Manila panahon sa dako kaayong kalamboan niini (dinhing dapita nanindira ang batan-on ug maanyag nga Imelda Romualdez sa wala pa siya mahimong usa sa labing gamhanang mga baybae sa kalibotan). 

Minugna ang Ciudad Acuzar ni Mr. Jerry Acuzar, nga arkitekto ug adunahang tag-iyag mga balay ug kayutaan, ug dunay mga plano nga himoong hotel ang ubang mga balay ug sanglit wala pa man mahuman ang proyekto, usa mi sa unang nakakita ug nakasulod sa maong dapit. Nakurat gyod mi sa kanindot sa bag-ong naayo nga mga balay ug masulob-ong naghunahuna nga ingon niana sab unta ang hitsura sa Manila kon wala pa moabot ang niaging Gubat sa Kalibotan ug nigun-ob sa syudad. Ang proyekto sa Ciudad Acuzar lig-ong pamatuod sab sa pag-amping sa kabilin ug dili pakaaron-ingnon lang nga pagpahiuli sa usa ka bahin sa atong kagahapon ingon nga nasod. Dili pa pasudlan sa publiko ang Ciudad Acuzar apan mabuksan na tingali kini sa mga Disyembre 2010.

Bisan makapahinumdom nato ang Bataan sa dagkong pabrika sa industriya ug sa wala gamita nga Bataan Nuclear Power Plant (nga wala gyod sukad mabuksi), moingon ko nga naa sa hustong dalan ang Bataan sa dagkong paningkamot niini sa pag-amping sa kalikopan nga gibuhat dili lang sa lokal nga mga komunidad kondili sa makahimo kaayo nga lokal nga pangagamhanan niini.
Nganong Dili Moadto

Kon nangita mog dagkong tindahan o pulboson nga mga baybayon nga dunay puti nga balas, nan, ang Bataan dili maoy hustong destinasyon para ninyo, kay nagtanyag man ang dawis og laing kasinatian nga kahinangpan gyod sa karaan nang mga magpapanaw sama namo. Apan aron kanunay mong makakuhag kasayoran, gihimo sa lokal nga pangagamhanan sa Balanga ang tibuok sentro sa syudad nga wi-fi hotspot.
Nganong Moadto

Maayo kaayo nga destinasyon sa eko-turismo ang Bataan nga panagsa ra makakitag mga turista bisan tuod duol ra kaayo kini sa Manila. Nagtanyag ang dawis og daghang pagtulon-an sa nagpadayong pag-amping sa kalikopan ug kabilin maingon man mga pagtulon-an sa kasaysayan ug sa pagkatawo. Niadtong gustong mobisitag kadyot ug gustog dali apan makahuloganong pag-ikyas sa Manila, maayo kaayong kapilian ang Bataan alang sa tapos-sa-semanang mga magpapanaw.
Labing Maayong Panahon sa Pagbisita

Samtang kasagarang nindot nga destinasyon ang Bataan sa tibuok tuig, likayi ang panahon sa Semana Santa sa Marso ug Abril aron malikayan ninyo ang dagkong panon sa katawhan. Apan maeskedyul ninyo ang inyong biyahi sa mga bulan nga ipahigayon ang mga kapistahan. Siguroa pagsusi ang lokal nga klima aron makasiguro ilabi na kon nagplano mo nga mobaktas sa kabukiran. Makapakigsabot sab mo sa lokal nga opisina sa turismo ug sa Wild Bird Club of the Philippines alang sa labing maayong mga panahon nga makakita sa mga langgam nga nanglalin kon nagplano mo nga motan-awg mga langgam. Sagad nga buhian ngadto sa dagat ang bag-ong napusa nga mga pawikan sa kapistahan sa mga kataposang semana sa Nobyembre, busa mahimong kontakon sab ninyo ang Pawikan Conservation Center alang sa maong kasayoran. Medyo magputol-putol ang signal sa mobile phone sa Nagbalayong, Morong nga nahimutangan sa conservation center, mao nga kinahanglan tingali mong moadto sa Bataan Tourism Office. Mahimong pangitaon ninyo ang Provincial Tourism Officer nga si Ceasar Cuayson o si bisan kinsa sa iyang mga kawani (tourism_bataan@yahoo.com) alang sa dugang pang tabang.
Asa Mopuyo

Dili nihit ang mga dapit nga kapuy-an ninyo samtang naa mo sa Bataan. Masusi ninyo kining mga dapit nga giadtoan ug giduaw namo nga morag mas nagsangkap sa panginahanglan sa dagkong komperensiya.

Ang St. Gabriel Hotel and Resort sa Pilar (www.stgabriel-hotelandresort.com) dunay dinasig-sa-kahoyng-payag nga arkitektura nga sinagolag laing mga impluwensiya, ganahan gyod ang mga bata sa mga langoyanan ug sa maayo-pagkahitsas nga mga kwarto. Sama sa St. Gabriel Hotel and Resort, ang Raven Resort and Log Cabin sa Abucay (www.ravenresort.com.ph) dinasig sab sa kahoyng-payag nga dunay daghang langoyanan nga magustohan sa mga bata ug maayo sab kaayo para sa dagkong panagtipon sa pamilya o mga seminar sa kompanya o mga kalihokan sa team building. Ang ubang lulinghayawan nga maayo kaayo para niining mga matanga sa grupo mao ang La Vista Inland Resort ug ang Crown Royale Hotel nga pulos naa sa Balanga (www.crownroyale.com), ug ang Vista Venice Resort (+63.916.6737958/Marian de Leon) sa Morong usa pa gyod ka lulinghayawan nga layo sa baybayon nga dunay mga langoyanan ug nindot kaayong mga talan-awon sa naglibot nga malabong nga kabungtoran sa Morong. Alang sa mas kompletong listahan sa mga akomodasyon sa Bataan, tan-awa ang tourism.bataan.gov.ph/accomodation.html. Alang namo, nipuyo mi sa medyo yano apan hamugaway nga balay-abtanan sa Pawikan Conservation Center. Makontak ninyo sila pinaagi sa mga detalyeng nalista sa among sinulat bahin sa Pawikan Conservation Center.
Asa Mokaon ug Unsay Kan-on

Gawas sa inilang tinapa nga isda, bulad ug uyap, malagmit labing nailhan ang Bataan tungod sa kaugalingon bersiyon niini sa klasikong aslom nga sabaw sa Habagatan-silangang Asia, ang Sinigang na Manok sa Ayo. Gigamit ang mga dahon sa ayo sa pagtimpla ning matanga sa Sinigang ug manok ang labing maayong karne nga gamiton alang ning potahea. Ang resulta mao ang tam-is-tam-is ug aslom-aslom nga klaseng Sinigang, nga lahi kaayo sa mga sinigang nga natilawan namo kanhi. Matilawan ninyo kining potahea sa Joyous Resort and Restaurant (www.joyousresort.com/) sa Balanga nga malipayong nihikay ning potahea alang namo sa dihang gihangyo namo.
Kalingawan sa Gabii

Natingob ang mga kalingawan sa gabii sa Bataan sa daghang lulinghayawan sa tibuok probinsiya. Samtang medyo kasarangan lang kon itandi sa kalanog ug kamadanihon sa silingang Manila, nagtanyag ang Bataan og matinud-anong pahulay gikan sa kabudlay sa pagpuyo sa syudad.
Ang Akong Listahan sa mga Buhatonon

Mobisita Pawikan Conservation Center. Moamot! *

Modayeg sa matahom nga mga talan-awon gikan sa galeriyang lantawanan sa Dambana ng Kagitingan.**

Motan-awg mga langgam nga namalhig puyo sa mga dapit nga tan-awanag mga langgam sa Syudad sa Balanga.*

Mopalit og backpack (PhP1,500) sa Made in Mariveles, Bataan! Namalit gyod mi ug giganahan mi niini!

Magpabugnaw sa Tubod sa Sibul.**

Motilaw sa talagsaong lamiang pagkaon sa Bataan nga Sinigang sa Ayo didto sa Joyous.*

Mobisita sa daghang timaan sa kasaysayan sa dawis.**

Mosuroy libot sa makapahinganghang kabtangan sa Ciudad Acuzar.*

Mobaktas ug mokatkat sa Bukid sa Natib.**

Magpabugnaw sa daghang busay sa probinsiya.**

Molakaw sa gibitay nga tulay sa Morong.

Magbisikleta sa bukid!**

Motan-aw sa umahan sa Dragon Fruit (kontaka ang Bataan Tourism Office alang niini).

Magpabulad sa Adlaw sa baybayon sa eksklusibong Anvaya Cove sa Morong.

*- Girekomendar Pag-ayo
**- Girekomendar sa Mga Molupyo 
Magpalayo Sa

Mga Lamok! - pagdala lag pang-abog sa mga insekto aron makasiguro

Pagkalumos - Siguroa nga magsuot mog maayong salbabida kon molangoy mo!

Pagkabasa - pagdalag Ziplocs alang sa inyong mga galamiton ug bililhong mga butang.

Panalipdi ang inyong kaugalingon sa UV raya pinaagi sa pagpamutang og sunblock.
Pag-adto Didto

Mas sayon na ang pag-adto sa Bataan karon agi sa Subic Clark Tarlac Expressway (SCTEX) ug sa Northern Luzon Expressway (NLEX). Dunay mga bus sa Genesis Buses nga diretsong nagbiyahian sa Balanga ug Mariveles. Mga 124 ka kilometro ang Bataan gikan sa Manila. Gikan sa Syudad sa Olongapo, makasakay sab mo sa mga bus sa Victory Liner. Ang mga traysikol ug jeepney maoy ulohanong pamaagi sa transportasyon libot sa Bataan. Mas daling paagi ang pagsakay og barko gikan sa terminal sa CCP paingon sa pantalan sa Orion apan gihunong na ang maong serbisyo. Pinaagi sa kahanginan, makaadto mo sa Diosdado Macapagal International Airport sa Clark, Pampanga o sa mga Terminal ba sa Ninoy Aquino International Airport sa Manila ug mohimo sa gikinahanglang pagbalhin og mga sakyanan sa yuta.

No. of Words:3758
