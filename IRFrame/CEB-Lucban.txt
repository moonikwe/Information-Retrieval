Lucban, Kapistahan sa Pahiyas 
Klasiko nga Tagalog nga malinawong lungsod nga kaumahan nga nahimutang sa tiilan sa sagradong bukid sa Banahaw, nibukhad ang Lucban sa nagkalainlaing kolor, makabuhong nga pagkaon ug relihiyosong kasibot panahon sa tinuig nga Kapistahan sa Pahiyas, ang malagmit usa sa labing masadyaon, labing makahuloganon ug labing mabulokon sa tanang kapistahan sa kalibotan.

Ang Lucban, nga tulo ngadto sa upat ka oras sa habagatan sa Manila, lungsod nga naa sa kabungtoran sa probinsiya sa Quezon (usa sa kinadak-ang mga probinsiya sa Pilipinas kon gidak-on sa yuta ang hisgotan), sikaw nga komunidad nga dunay mga 46,000 ka tawo. Matahom kaayo, sukaranong tradisyonal nga malinawong munisipalidad kini sa Habagatang Tagalog nga dunay piot nga kadalanan, pipila ka balay nga sa panahon pa sa mga Katsila ug sibilisado apan banikanhong katahom nga gikwadro sa naa-sa-layo nga mga anino sa gamhanang Bukid sa Banahaw ug lapad nga kaumahan sa luyo niini.

Matod pa sa usa ka sugilanon, naggikan ang ngalan sa lungsod sa Lucban o Kahoyng Buongon. Matod pa sa sugilanon, dunay tulo ka mangangayam nga ginganlag Marcos Tigla, Lucas Manawa ug Luis Guimba gikan sa lungsod sa Majayjay sa silingang probinsiya sa Laguna nga nasaag samtang gisunod nila ang pipila ka ihalas nga mananap ug nangayam sa tiilan sa Bukid sa Banahaw. Samtang nihunong sila aron mopahulay silong sa kahoy, nakakita silang tulo og uwak ug nagtuo nga daotang tilimad-on kini, nibalhin sila sa laing dapit silong sa landong sa dakong kahoy nga buongon. Samtang nagpahulay, nalingaw ang tulo ka mangangayam sa duha ka matahom nga tikarol nga nag-awit. Giisip sa tulo ka matuotuohong tawo nga maayong timaan kadtong hitaboa ug nidesider nga mopuyo sila didto ug ginganlan nila ang dapit og Lucban. Gidawat kini sa mga tagilungsod nga tinuod ug nahimong unang gobernadorcillo (ubos nga titulo nga susama sa punoan sa balangay nga gihatag sa mga Katsilang conquistador) si Marcos Tigla sa 1596. Human sa iyang pagpangulo, nipuli ang usa pa ka mangangayam, si Lucas Manawa sa upat ka tuig.
Kapistahan sa Pahiyas
Halos managsama rag kahulogan ang Lucban ug ang inilang Kapistahan sa Pahiyas, nga gisaulog matag ika-15 sa Mayo - ug kining kapistahana sa Pilipinas ang naghimo sa Lucban nga destinasyong adtoonon-gyod sa mga nagsuhid sa nagkadaot nga daghag-kultura ug daghag-aspeto nga nasod nga mao ang Pilipinas. Gisaulog na ang kapistahan gatosan ka tuig sa wala pa mangabot ang mga Katsila ug nagsugod kini ingog pagdiwata sa mga lumad aron magpasidungog sa ilang mga dios tungod sa dagaya nilang abot ug nagtuo nga ang pagsaulog ning dakong swerte maoy magsiguro nga magmadagayaon ang lain pang tuig nga moabot.

Sa pag-abot sa mga Katsila sa mga ika-16 nga siglo, gipahiangay ang kapistahan aron mosibo sa gusto sa mga Catolico (sama sa Ati-atihan sa Kalibo). Gipailaila sa mga Katsila sa mga lumad si San Isidro Labrador (Saint Isidore) ug gibalhin ang debosyon nila gikan sa ilang mga diwata ngadto sa Dios sa mga Cristohanon samtang gipadayon ang tradisyon sa pagpasalamat ug mga pag-ampo alang sa mas madagayaong mga ani sa umalabot. Nagsugod ang mga tagilungsod sa pagdala sa labing maayong abot nila ngadto sa simbahan aron panalanginan ug sa ulahi, sa nagkadaghan nga kadagaya nagsugod sila sa pagbutang niini gawas sa ilang mga pultahan ug giprosesyon ang estatuwa ni San Isidro.

Kay mamugnaon man ang mga Filipino, nagsugod ang mga tagilungsod sa Lucban sa pagpamitay sab sa ilang mga abot sa ilang mga bintana ug unya, sa tibuok atubangan sa ilang mga balay nga naa sa ruta sa prosesyon. Sagad nga mahibal-an nimo ang patigayon o industriya sa usa ka balay pinaagi sa mga dayandayan mismo - mga uhay sa humay - nagpasabot nga mag-uuma ang pamilyang nagpuyo nianang balaya; mga kalo - nagpasabot nga nagpuyo didto ang pamilyang mamuhatay og mga kalo ug uban pa. Apan ayaw paglaom nga dunay balay nga nagdayandayan og mga sapot pang-ilalom o katingad-an bang mga dulaan sa dagkong tawo, bisan tuod morag naghunahuna mi niana samtang naglakaw-lakaw mi subay sa ruta sa prosesyon. Mausab ang ruta sa prosesyon matag tuig aron mahatagan sab og higayon ang ubang balay nga makasalmot sa kapistahan. Iparada sab libot sa lungsod ang higanteng mga larawan nga papier-mache dinuyogan sa madasigong banda, nga nakadugang sa nindot nga kahimtangan sa pista.

Dayandayan sa Kapistahan sa Pahiyas: Ang labing tradisyonal ug siguro gyong ang labing madanihong dayandayan, natural, mao ang "KIPING" nga gidayandayan ug gituhog pag-usa aron pormahon sa nagkalainlaing porma, gikan sa mga kandelirong ginganlag "ARANGYA" ngadto sa dagkong bulak.

Ang usa ka malarawanong dayandayan sa Pahiyas walay lain kondili ang "kiping," nga kinoloran (ug makaon) nga papel nga humay nga susama sa mga taco sa Mexico. Ang Galleon Trade tali sa Manila ug sa Acapulco (Mexico) sa ika-17 nga siglo dakong impluwensiya ning larawan sa Pahiyas. Dunay lumad nga taga-Lucban nga ginganlag Juan Suarez nga nilawig paingon sa Mexico aron moapil og pagbansay-bansay, ug gipailaila sa mga taco sa pantalan sa Acapulco. Kay maayo man mangluto, gisulayan niya paghimo ang iyahang bersiyon sa taco sa pagbalik niya sa Lucban ginamit ang lumad nga mga sagol (tubig, ginaling nga humay, asin ug kolor sa pagkaon) - ug sa ingon niana, namugna ang kiping.

Gihimo ang kiping pinaagi sa pagsagol og tubig sa tanang sagol ug ibubo ang sinagol sa dahon sa "kabal" - lig-on ug lapad nga dahon, samtang ipatulo ang sobrang tubig (kipi) unya kadyongon sa duha ngadto sa tulo ka minuto. Ibitay dayon kini aron mauga ug human niana kuhaon ang kiping gikan sa dahon aron paugahon sa flat nga sudlanan. Ibutang dayon ang lanot nga "buntal" para ibitay unya puyaton (kipiin) ang pila ka buok pinaagi sa pagdat-og niinig bug-at nga butang. Sa kaulahian nahimong bahin sa Kapistahan sa Pahiyas ang kiping, naghimo niining labi pa kamabulokon - dunay mga kandeliro o "arangya" nga hinimo sa kiping ug hinimong mga mirasol aron idayandayan sa mga balay uban sa mga utanon. Kon mohapit ka sa lokal ug daghan-diay-kaayog-baliya nga tindahan sa mga handomanan makapalit kag mga kiping nga madala nimo inigpauli (mga PhP75 alang sa unom ka nagkalainlaig kolor nga kiping nga gisulod sa kahon). Sagad nga pritohon sa daghang mantika ang kiping sama sa mga prawn cracker ug ituslob sa organikong suka nga sinagolan nga hinimo sa maong dapit. Mahimo sab kining isugba o i-microwave ug ituslob sa asukar, pinulbos nga keso, aslom nga krema o bisan unsay imong gusto.

Sa dekada '60 pormal nga gidugang ang lumad nga pulong "Pahiyas" nga nagpasabot og dayandayan aron ingalan sa kasaulogan. Makigbangga ang matag balay alang sa Kinadak-ang Ganti sa Pahiyas ug inigkagabii na, makadaog sa "Kutitap nga Ganti" ang labing masanagon ug labing hayag nga balay - kalit nga motransporma sa tibuok lungsod ngadto sa balangay sa Pasko sa tungatunga sa Mayo.

Sagad nga magsugod ang kapistahan sa Pahiyas sa buntag sa ika-15 sa Mayo pinaagi sa Misa sa matahom nga Simbahan sa Lucban nga pila ka siglo na kadaan (hulagway sa ubos). Sa pagkatinuod nagbarog ang kasamtangang simbahan sa mga guba sa nag-unang mga simbahan sa mao rang luna. Gitukod ang unang simbahan sa 1595 ug naguba sa 1629, ug gitukod ang ikaduhang simbahan sa tungatunga sa 1630 ug 1640 apan grabeng nadaot tungod sa sunog sa 1738. Nahuman ang kasamtangang simbahan sa 1738 ug ang kombento sa 1743. Tupad gyod sa simbahan naa ang luna sa La Casa de Doña Ana. Luna kini sa dakong "balay nga bato" (balay nga hinimo sa bato - estilo sa arkitektura nga sagad nga iya sa adunahang mga pamilyang Pilipino kontra sa "bahay-kubo" - nailhan sab nga payag ug sagad nga maoy pinuy-anan sa kabos nga mga Filipino). Ang balay, nga gipanag-iya kanhi ni Pedro Nepomuceno Y Villaseñor ug Ana Maria Herrera Y de la Concepcion, gitukod sa neoclassical nga estilo pipila ka tuig human gikasal ang magtiayon sa 1842. Sa tibuok Lucban kini rang balaya ang dunay neoclassical nga estilo ug ang paboritong puy-anan sa inilang mga bisita nga gikan sa Manila ug sa silingang mga lungsod. Sa ulahi ginganlan ang balay agig pagpasidungog sa asawa tungod sa papel niya sa pagtukod sa Hospicio de Pobres de Lucban, usa ka pasilidad nga nangatiman sa mga kabos ug masakiton sa Lucban.

Ang nakita namo nga katingad-an sa Pahiyas mao nga bisan naay daghan kaayong libreng pagkaon nga gipanghatag sa kadalanan, naay daghan gyod kaayong makililimos (nagduda mi nga gipanghakot kining mga tawhana gikan sa laing dapit kay dili man sila molupyo sa maong dapit tan-awon). Naa sab sa tanang dapit ang mga tigbaligya, nga nagdalag bisan unsa gikan sa tininang mga piso, mga girnalda ug bisan ang lumad nga "kesong puti" - keso nga hinimo sa gatas sa kanding o sa kabaw. Ug sama sa bisan unsang dapit sa Pilipinas, naay gipamutang nga ngil-ad nga mga hulagway sa mga politikong gustong modagan para pampublikong katungdanan - dunay usa, nga inilang oposisyon nga mayor gikan sa syudad sa Manila nga modagan pagkapresidente sa eleksiyon sa 2010, nga walay kukaulaw nga nibutang sa iyang mga streamer sa eleksiyon sa Lucban. Mahimong mapuno ang kadalahan sa Lucban sa taga-medya, sa lokal ug langyawng mga turista nga nagtapok libot sa agianan sa prosesyon. Sagad nga malinawon, banikanhon, matinabangon ug mahigalaon ang mga tawo sa Lucban, busa dili lisod ang pagsuroy-suroy niining gamayng lungsod. Sa pagsuroy-suroy panahon sa kapistahan, magsugod ka sa simbahan ug sunda ang mga balay nga dunay mga dayandayan - nagsunod ka na sa ruta sa prosesyon. Kanunayng susiha ang website sa Kapistahan sa Pahiyas alang sa mapa sa ruta nianang tuiga.

Alang sa mga relihiyoso, ang usa pa ka importanteng lugar alang sa mga magpapanaw sa Lucban mao ang Shrine sa Kamot ni Jesus (+63.42.5403085 o +63.917.8536267) - pipila ka minuto gikan sa sentro sa lungsod, ug nahimutang sa tiilan sa Bukid sa Banahaw ug dunay mga Misa para sa pagpang-ayo. Gipasundayag sa maong dapit ang malagmit kinadak-ang estatuwa ni Cristo nga Manunubos (50 ka piye) sa Amihanang Hemisphere ug ikaduha lang sa estatuwa ni Cristo nga Manunubos sa Rio de Janeiro sa Brazil. Naa kini sa tumoy sa bungtod nga dunay daw-tawo-kadagko nga mga estatuwa nga nagpakita sa 14 ka Estasyonan sa Krus. Dunay kahimtangan kini sa theme-park ug morag artipisyal kaayo, ug dunay mga direksiyon unsaon pag-adto sa "Balaang Kaligoanan," sa "Tanaman sa Eden" ug sa kapetirya (dili lami ang kape nga gidalit dinhi) ug sa tindahan sa mga handomanan. Halos naglaom mi nga makakitag tawo nga ilansang sa krus sa pasundayag sa alas tres. Morag mga kahon ang mga edipisyo ug wala gyoy artistikong bili, ug hinimo sa kongkreto ang mga estatuwa ug gipintalan. Samtang gitahod nako ang mga hunahuna sa mga magpapanaw nga manganhi dinhi, dili malikayan nga makahunahuna ko nga morag gikan sa yugto sa Simpson's TV ang maong dapit.

Bukid sa Banahaw: Giisip kini nga sagrado sa lumad nga mga molupyo tungod sa "balaang tubig" ug mga "puwesto" o balaang mga dapit niini. Hinimo kini sa mga butang sa kinaiyahan ug dunay mga shrine nga nahimutang niini o sa ibabaw niini, nga gipadayag ngadto sa tawo sa "Santo Boses" o Balaang Tingog.

Niadtong gustong mobaktas sa Bukid sa Banahaw, pakisusi una sa Departamento sa Kalikopan ug Natural nga Kahinguhaan (+63.2.9281178) kay usahay sirad-an man god sa pangagamhanan ang bukid aron mapanalipdan kini. Sagad nga inubanan sa pulong mistiko, niabot og 7,382 ka piye ibabaw sa nibel sa dagat kining halangdon nga nag-urong nga bulkan nga ang kataposang pagbuto nahitabo sa 1730. Dunay crater kini nga 700 ka piye kalalom ug sa tungatunga sa bakilid dunay sama katin-aw sa kristal nga mga tubod nga niagay ngadto sa sentro sa lungsod sa Lucban ug sa ubang lungsod sa duol. Apan ang labing maayong sinugdanan sa imong pagbaktas tua sa lungsod sa Dolores nga naay mga sangkap gikan sa lungsod sa San Pablo sa Laguna. Giiisip nga balaang dapit ang Bukid sa Banahaw sa kulto nga nagngalan sa ilang kaugalingon og mga Rizalista nga magtigom matag Dominggo sa Pagkabanhaw sa may crater aron manghugas sa "Suba sa Jordan" ug mag-ampo nga mahimugso pag-usab si Jose Rizal. Dunay mga hunghungihong sab nga naa konoy mga UFO nga nakit-an ning dapita - nga naghatag sa bukid og makakulba ug talagsaong dungog.

Alang sa mga tawong nagbiyahi sa mga tour package sama sa mga gidumala sa Discover Asia International Travel and Tours, dunay gitanyag nga mubong mga biyahi ngadto sa sementeryo sa ilalom sa yuta sa Nagcarlan, Laguna maingon man sa mga baybayon sa silingan nga Pagbilao (usa ka oras kalayo) sa Luok sa Tayabas.

Naay nindot sab nga mga simbahan sa panahon sa mga Katsila sa syudad sa Lucena maingon man sa lungsod sa Tayabas nga nindot gyod kaayo. Kon dili ka mopuyog usa ka gabii sa Quezon, mas maayo nga laktawan na lang nimo ang pagsuroy-suroy sa pulo. Ok ang mga pulo apan mahimo rang kalimtan. Ang pagsuroy-suroy sa pulo sa Luok sa Tayabas sagad nga maglakip sa Isla sa Puting Buhangin - dako-dakong pulo nga dunay igoigo kagamayng baybayon nga sagol balas ug mga gaang diha sa bukana. Naa sab kiniy gamayng langob nga ginganlag Kwebang Lampas ug niini makaubog ka sa mga upat ka piye nga tubig. Kasagaran lang ang paglawig ngadto sa pulo (mga 20 ka minuto). Dunay dakong planta sa karbon ang pulo, nga makapawala sa imong gana. Ang usa pa ka pulo sa duol mao ang Pulo sa Patayan (hulagway sa ibabaw), gamayng pulo nga naay kabakhawan ug pasig nga sagol mga gaang ug gagmayng bato nga niabot og layo ngadto sa dagat. Ang kalidad sa balas sa duha ka pulo ubos ra gyod sa kalidad sa balas sa Boracay ug ok ra ang kalidad sa tubig apan ikaduha na sab sa Boracay, Palawan o bisan ngani sa silingan nga Batangas. Sagad nga manukad sa mga lulinghayawan sa baybayon sa lungsod sa Pagbilao ang mga biyahi paingon sa pulo. Makapahigawad kaayo ang Balugbog Baboy o ang Pasig sa Bilaran. Matod pa sa lokal nga mga sakayanon, nahanaw ang pasig human magpataka lag kalot sa balas ang mga lulinghayawan ug mga balay sa duol, nagguba kini.
Nganong Dili Moadto

Walay mga baybayon sa Lucban ug walay naa sa duol ug angay sab nga adtoan. Wala sa lungsod ang dagkong tindahan nga makita sa kadaghanan sa mga syudad sa Pilipinas apan naa gyoy talagsaong mga tindahan nga dunay nindot nga banikanhong kahimtangan.
Nganong Moadto

Madanihon kaayo ang lungsod sa Lucban mismo, ug ang Kapistahan sa Pahiyas, uban sa Ati-atihan sa Kalibo nalakip sa labing tinuod ug labing mabulokong mga kapistahan sa Pilipinas. Dili gyod nimo sipyaton ang pagtilaw sa linahi nga kasinatian sa linutoan nga gitanyag sa Lucban mismo.

Labing Maayong Panahon sa Pagbisita

Ang panahon sa kapistahan (Kapistahan sa Pahiyas, nga gisaulog matag ika-15 sa Mayo) maoy labing maayong panahon sa pag-adto sa Lucban - bisan tuod kasagarang makasinati ang lungsod mismo og panagsang pag-ulan ug mga bagyo maingon man gabon nga manaog gikan sa Bukid sa Banahaw sa tibuok tuig. Mas maayo nga magdaladalag payong enkasog mokalit og ulan.
Asa Mopuyo

Sa adlaw ra ba moadto sa Lucban ang kadaghanan sa tawo nga gikan sa Manila tungod sa kakulang og akomodasyon, labing maayo tingali nga mokontak ka sa website sa Kapistahan sa Pahiyas aron mangutana kon asa ang mga dapit nga kapuy-an sa Lucban. Sama sa Kalibo sa Aklan mauswagong lungsod ang Lucban (bisan tuod dunay mas daghang dapit nga kapuy-an sa Kalibo).

Ang Patio Rizal Hotel (+63.42.5402107) sa kinadak-ang dalan sa Quezon Avenue dunay 18 ka kwarto ug usa ka VIP suite ug usa sa labing girekomendar nga mga dapit nga kapuy-an sa Lucban. Isip tambag, magpareserba kag kwarto mga usa ka tuig sa dili ka pa moadto kon nagplano ka nga mopuyog usa ka gabii panahon sa kapistahan. Duol ra gyod kaayo kini sa simbahan nga didto magsugod ug matapos ang prosesyon.
Asa Mokaon ug Unsay Kan-on

Maayong destinasyon ang Lucban nga didto makakaon ang mga tawong nangandoy og mga potaheng dunay Tinagalog gyong lami. Ang Pansit Habhab mao ang labing lamian sa tanang potahe sa Lucban - lamiang potaheng pansit nga hinimo sa pansit nga binutangag itlog ug gigisa nga gisagolag mga utanon, karneng baboy, atay sa baboy, ug pasayan ug giputos og dahon sa saging ug kan-on diha niini. Sagad nga moesponsor ang pangagamhanan sa syudad og libreng pansit habhab ug manghatag og libreng mga pahat ngadto sa tanan diha sa kadalanan. Ang usa pa ka importanteng tradisyon sa pagpangluto sa Lucban mao ang Hardinera - ang meatloaf sa Lucban, apan kalab-anang lahi ra kaayo. Hinimo kini sa gigagmay paghiwa nga karneng baboy ug mga utanon (ug usahay mga prutas) unya gisagolag pughak sa itlog, harina, krema ug sa ubang higayon keso man ngani. Lahi sa meatloaf, kadyongon kini dili lutoon sa hudno. Dunay makaikag ug makapahimuot nga lami kini ug makabalansi gyod sa mas isog nga lami sa Pansit Habhab.

Ang longganisa (mga Pilipinhong sausage ang longganisa/langgonisa) sa Lucban mas gagmay ug mas dili aslom kaysa longganisa sa Vigan apan sama ra kalamian. Maayo kini para sa mga tawong dili makaagwanta sa kaaslom ug kahalang sa Longganisa sa Vigan.

Ang uban pang inilang mga kan-onon sa Lucban mao ang puti nga keso o ang puti nga keso sa Pilipinas (nga sagad gyong hinimo sa silingang mga lungsod apan gibaligya sa Lucban - ang gamayng bloke mga PhP50) nga medyo aslom-aslom ug tab-ang apan maayo kaayo para sa bag-ong linuto nga tinapay sa buntag ug sa usa ka basong linaga nga kape; mga dinulsing lubi; pastillas ug yemas (mga kending hinimo sa gatas).

Samtang labing maayo nga mokaon ka sa usa sa mga balay (sagad nga maglakip ang mga package tour og pagkaon sa usa ka balay), makahapit sab ka sa Abcede’s (+63.42.5402277) nga nagdalit sa kasagarang mga potaheng Pilipino maingon man sa espesyal nga mga pagkaon sa Lucban.
Kalingawan sa Gabii

Kasagaran lang ang kalingawan sa gabii sa Lucban gawas sa mga gabii sa Kapistahan sa Pahiyas nga naay daghan kaayong kaon ug inom sa halos tanang panimalay.
Ang Akong Listahan sa mga Buhatonon
Mopalit og usa ka karton nga kiping aron dad-on pagpauli.*
Manguhag hulagway sa mga balay nga nindot og mga dayandayan.*
Magpabusog sa lamiang mga potahe sa Lucban sama sa pansit habhab.**
Motilaw sa pinalabing hilo sa Habagatang Tagalog - ang init ug gamhanang Lambanog.*
Magdalag pungpong sa Longganisa sa Lucban inigpauli.**
Mohapit og suroy sa silingang mga lungsod.
Mosuroy-suroy sa kadalanan sa lungsod sa Lucban sa gabii.

*- Girekomendar Pag-ayo
**- Girekomendar sa mga molupyo sa maong dapit

Pag-adto Didto

Kon wala ka mokuyog og tour group, dunay mga bus paingon sa Syudad sa Lucena o Sta. Cruz, Laguna gikan sa nagkalainlaing mga terminal sa bus sa Manila (sa Buendia ug Taft Avenue sa Manila; Araneta Center sa Cubao, Syudad sa Quezon ug sa EDSA Kamuning-Kamias). Gikan sa Sta. Cruz sakay og jeepney paingon sa Lucban didto sa terminal sa Pagsawitan. Mga PhP38.00 ang pletehan sa jeepney. Gikan sa Syudad sa Lucena, moadto ka sa Grand Central Terminal o sa Crossing-Diversion Road ug sakay og jeepnay paingon sa Lucban (PhP25.00 ang pletehan).

Dunay mga AUV, SUV ug uban pang van nga depasaheroan nga naa duol sa dagkong tindahan sa habagatan sa Manila (dapit sa Alabang, Muntinlupa) apan managlahi ang mga pletehan.

Libot sa lungsod, ang paglakaw maoy labing maayo paagi sa pagsuroy-suroy, tungod kay wala man kay kapilian kay dili man pasudlag mga sakyanan ang ruta sa prosesyon. Kon magdala kag sakyanan, kinahanglang ipark nimo kini layo kaayo sa sentro sa lungsod sa mga parkingan nga gitudlo.

No. of Words: 2968

