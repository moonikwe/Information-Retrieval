Puerto Princesa
Nailhan sa tibuok kalibotan isip dapit nga nahimutangan sa World Heritage Site sa UNESCO nga Puerto Princesa Subterranean River National Park - ang kinatas-ang malawig nga suba sa ilalom sa yuta sa tibuok kalibotan ug sa daghang talagsaong pulo, mga baybayon nga krema ang kolor, daghan kaayong busay, init nga mga tubod, malabong nga mga lasang, mga mananap ug mga tanom nga dili makit-an sa bisan asang dapit sa planeta - ang langkobanang syudad sa Puerto Princesa usa ka adbintura nga kanunayng naghulat nga buhaton.

Nahimutang sa dapit nga mga usa ug tunga ka oras nga pagbiyahi sa ayroplano sa habagatan-kasadpang Manila, makita ang lapad nga Syudad sa Puerto Princesa nga mao sab ang kaulohan sa probinsiya sa Palawan sa dapit nga unang makit-an sa magpapanaw ang daghang pulo nga nagkatag sa tibuok Luok sa Honda. Naa sa tungatunga sa Palawan ang tibuok syudad - nga ang mga lungsod sa San Vicente ug Roxas maoy utlanan sa amihanan, ang Aborlan sa habagatan, ang Dagat sa Sulu sa silangan ug ang Habagatang Dagat sa China ug ang lungsod sa Kalayaan sa Grupo sa Mga Pulo sa Kalayaan sa kasadpan. Dili tiawtiaw nga dako kaayo kining syudara; kay kini man ang ikaduhang kinadak-ang syudad sa Pilipinas segun sa gidak-on sa lugar nga 2,381.02 ka kilometro kwadrado, sunod lang sa Syudad sa Davao nga dunay kinatibuk-ang gidak-on nga 2,443.61 ka kilometro kwadrado. 

Ang ngalang Puerto Princesa naggikan sa biliranon nga dalagang morag princesa, nga sa karaang mga panahon giingon nga maglibot-libot sa dapit sa pipila ka gabii sa tuig. Samtang ang uban nga madudahon kaayo sa ingon niana nga mga sugilanon nipakita sa heyograpiyanhong bintaha sa dunggoanan niini, nga gipanalipdan sa kinaiyahan ug dunay giladmong kadunggoan og dagkong barko - tungod niana nahimong princesa sa mga pantalan ingon sa gipakita sa mga mapa sa mga Katsila panahon sa pagkolonya nila. Natural, segun sa kasaysayan ginganlan ang syudad sunod sa Katsilang Princesa Eulalia nga natawo sa 1864. Giusab sa iyang inahan, nga si Rayna Isabel II, ang ngalan ngadto sa Puerto de la Princesa sa pagkamatay ni Princesa Eulalia. Human niana, gipamubo kini sa Puerto Princesa nga mao ang ngalan niini karon.

Sama karon, nailhan na kaayo ug gipasidunggan ang Puerto Princesa tungod sa kahusay ug kalimpiyo niini sa 1894. Sa paglakaw namo sa kadalanan ning syudara (nga init ug lamigsing pa gihapon kaayo bisan Disyembre na - nanghinaot gyod mi nga naa untay daghan pang kahoy nga gipananom daplin sa dagkong dalan sa syudad), namatikdan namo ang pagkawalay basura bisan sa ingon kaurbanisadong komunidad. Estrikto kaayo ang kapolisan ug bisan ngani ang mga molupyo (oo, makahimog citizen arrest ang mga molupyo) kalabot sa paglabay sa basura. Walay ikapasumangil sa paglabay sa imong basura bisan asa tungod kay naay mga basurahan matag duha ka gatos ka metros.

Nailhan karon ang syudad nga maoy nanguna sa mga kampanya sa Pilipinas sa ekoturismo pinaagi sa nagkalainlaing proyekto niini sa pagduso sa turismong nanalipod sa kalikopan dinhi sa nasod. Ning niaging mga tuig nabantog ang Puerto Princesa dinhi sa nasod ug sa ubang nasod tungod sa pagpangampanya niini nga maapil ang labing inilang talan-awon niini sa listahan sa Bag-ong 7 ka Katingalahan sa Kinaiyahan - ang Puerto Princesa Subterranean River National Park (mas kasagarang nailhan nga Suba sa Ilalom sa Yuta/St. Paul Underground River) nga sa 8.2 ka kilometro mao ang kinatas-ang suba sa ilalom sa yuta sa kalibotan nga malawig. Nahimutang ang parke mga lima ka kilometro gikan sa Baybayon sa Sabang sa amihanan-kasadpang bahin sa syudad ug mga duha ngadto sa tulo ka oras sakay sa pampublikong bus/jeepney gikan sa Terminal sa Bus sa Syudad sa Puerto Princesa (tupad sa Bag-ong Merkado Publiko).

Molawig gyod ka ilalom sa kahibulongang mga pormasyon sa anapog nga sagad parehag hitsura sa komon nga mga butang sama sa uhong, ug uban pang mga utanon maingon man mga tawo - magsilbi sab nga tiggiya ang sakayanon ug sa samang higayon ang opisyal nga tiglingaw sa grupo. Naay asul nga danaw sa baba sa langob nga dunay karaang mga kahoy nga nanubo sa daplin sa tubig. Dunay tulo ka paagi sa pag-adto sa Puerto Princesa Subterranean River National Park - pinaagi ba sa baroto gikan sa Sabang (labing sayon), o mobaktas agi sa Monkey Trail (kasarangang pagbaktas) ug sa Jungle Trail (lisod nga pagbaktas). Mangandam ka nga makasugat og lumad nga mga tanom ug mananap diha sa dalan, malagmit nakakita mig labing minos duha ka dakong halo diha sa dalan, mga amigas nga sakit kaayo mamaak, ug nakadungog og mga tawag sa langgam sa nagkalainlaing matang nga mga langgam didto sa Monkey Trail. Nakamatikod mi nga walay mga unggoy sa Monkey Trail, kay naa na diay ang panon sa mga unggoy sa may baybayon duol sa baba sa Puerto Princesa Subterranean River National Park kay mas daghan man ang mga turista didto (nagpasabot og mas daghang pagkaon alang sa mga unggoy). Libot sa parke, makakita kag ubang buhatonon, makasusi ka sa Ethnographic Musuem, molawig sa kabakhawan sakay sa barotong naay bugsay agi sa suba sa Puyoy-puyoy, o mosulod ba sa daghang kaayong langob sa maong dapit (Lion Cave, Ugong Rock, Cawili Cave, Daylight Hole, Million Birds Cage).

Sa magpaingon mo sa Sabang, nalukop ang kapunawpunawan sa talagsaong mga anapog sa lasang ug mga pangpang nga marmol ug mga bukid nga karst - siguroag andam ang inyong kamera ug nga naglingkod mo sa tuong bahin sa sakyanan, aron makuhaan ninyog hulagway kining mahinungdanong mga talan-awon nga naa sa mga Barangay Tagabinet ug Cabayugan. Sa hapit na moabot sa Sabang, naa ang matahom nga Luok sa Ulugan - lalom ug sigpit nga dagat nga nahimutangan sa tulo ka gagmayng pulo nga ginganlag Tres Marias nga nagbantay sa baba sa luok. Naay agianag tawo sa kabakhawan maingon man busay sa duol (Kayulo), ug ang Pulo sa Rita nga nahimutang sulod sa luok usa ka inilang dapit nga sawmanan. Naa pay daghang detalyadong kasayoran bahin sa Puerto Princesa Subterranean River National Park sa akong sinulat nga mas naghisgot niining katingalahan sa kinaiyahan. Makabotar mo online alang sa Puerto Princesa Subterranean River National Park isip usa sa Bag-ong 7 ka Katingalahan sa Kinaiyahan sa Kalibotan sa www.new7wonders.com.

Gawas sa Puerto Princesa Subterranean River National Park, inila sab ang Puerto Princesa tungod sa daghan kaayong baybayon niini. Adto sa Luok sa Honda ug pagsuroy-suroy sa daghang pulo niini, nga ang labing inila mao ang Pulo sa Halas (nailhan tungod sa taas nga pasig niini ug sa pakan-anan sa mga isda - 45 ka minuto gikan sa pantalan), Pulo sa Pandan (35 ka minuto), Pulo sa Bituon sa Dagat (35 ka minuto), Pulo sa Kabog (naila tungod sa linibolibo ka kabog nga manglupad inigkakilumkilom - 10 ka minuto), Pulo sa Sigay (10 ka minuto), Pulo sa Adobo, Pulo sa Arreceffi (gipanag-iya sa Dos Palmas Resort ug usa ka oras gikan sa pantalan), Pulo sa Luli (15 ka minuto) ug ang kagaangan sa Panglima (dunay dagkong bato nga gaang ug abohon nga iho nga nagpuyo sa kagaangan) ug Pambato (naila tungod sa igo kadagkong mga isda nga nagkalainlaig matang ug matahom nga mga tanaman sa mga gaang). Makita sab ang mga pulo gikan sa Rancho ni Mitra, pribadong rancho nga bukas alang sa publiko maadlaw. Naay balay didto sa Rancho ni Mitra nga pareho gyod kaayog hitsura sa Monasteryo sa Transfiguracion sa Bukidnon.

Gawas tingali sa Pulo sa Halas, magpabayad ang matag pulo og gamayng entance fee. Apan ang Pulo sa Arreceffi maoy labing mahal nilang tanan nga sa panahon ning pagsulat nagpabayad og Php500 nga mga entrance fee. Ibayad ang mga entance fee inigsulod nimo ning mga puloa ug ang mga bayranan sa mga baroto ug sa mga entrada gimantala sa pantalan nga nahimutang mga 5-10 ka minuto gikan sa sentro sa Syudad sa Puerto Princesa. Pulos dunay mga baybayon nga samag kolor sa krema ang mga pulo. Ang labing naugmad mao tingali ang Pulo sa Halas diin makaabang mog bukas nga mga payag nga dunay mga lamesa, ug gagmayng mga tindahan nga namaligyag lab-as nga mga pagkaon sa dagat nga masugba ug tinapay nga ikapakaon sa mga isda. Agresibo kaayo ang mga isda sa Pulo sa Halas segun sa nadiskobrehan namo mismo. Nikawas gyod mi sa tubig human sa pipila ka minuto kay duna may isdang rosas og kolor nga nisugod og ataki namo pinaagi sa paghinay-hinay og salom ug pagpaak sa among mga tiil. Natural, dili kini makuyaw ug para sa ubang tawo makapahimuot ug makalingaw kini bisan tuod gibati namo nga morag lain nga gilibot-libotan mi nianang agresibong mga isda.

Gagmay ang kadaghanan sa mga pulo; nakalibot god mi sa Pulo sa Pandan sa mga 30 ka minuto ug nalipay kaayo nga dili daghan ang mga turista sa kadaghanan sa mga dapit niini. Sa ubang dapit sa pulo, pino gyod kaayo ang balas nga halos morag seda kini hikapon. Nindot kaayo ang Kagaangan sa Pambato ug mabulokon kaayo; usa sa labing nagkalainlain sa tibuok Puerto Princesa ang kagaangan. Siguroa nga magsuot kag mga kapay ug dili kaayo magtampisaw iniglangoy ug snorkel nimo kay makadaot kini sa mga gaang. Ayaw hikapa o tumbi ba ang mga gaaang - usa ka centimetro ra ang tinuboan sa gaang matag tuig ug naa na sa kakuyaw karon kining mga kagaangana. Nakakita mig mga timaan sa pagkaputi sa ubang mga gaang - usa sa mga kadaot tungod sa pagkainit sa kalibotan. Medyo nabalaka sab mi sa pagkakita namog gamayng balde sa mga tambuli sa among baroto - dili maayo para sa kalikopan ang pagpangolektag mga kinsahon sa bisan unsang gidak-on o klase ug gidasig namo ang tanan nga dili magdalag 'handomanan' inigpauli nila. Nabantog sa tibuok kalibotan ang Pulo sa Arreceffi niadtong Mayo 2001, sa dihang gidagit ang 20 ka bisita sa mahalong Dos Palmas sa gikahadlokang mga tulisan nga Islam nga Abu Sayyaf ug sa ulahi gipunggotan og ulo ang usa ka Peruvian-American ug namatay ang usa pa ka Americano sa pinusilay panahon sa pagsulay sa pagluwas kanila. Tungod niini, gipakatap karon ang daghan kaayong tigbantay sa seguridad ug nakatabang pag-ayo sa seguridad ang pagbantay sa radar ug sukad niadto wala na masubli pa ang ingon niini nga hitabo sa tibuok probinsiya sa Palawan. Makasusubo nga siyam ka tuig na ang nilabay, nag-antos pa gihapon, nga dili gyod angay, ang Palawan ug ang Syudad sa Puerto Princesa sa mga epekto niadtong nabaniog kaayong mga pagpangidnap, ug samtang walay kakuyaw sa Palawan, ning bag-o pa lang nibalik og daghan ang mga turista. Kataw-anan gyod kini sa tinuoray lang, kay human sa makalilisang nga mga hitabo sa 9/11, wala man moabot og siyam ka tuig ayha nibalik og pangadto sa New York ang mga tawo. Karon ang Puerto Princesa ug Palawan maoy pipila sa labing hilwas nga mga destinasyon sa kalibotan ug gipamatud-an kini sa presensya sa daghan kaayong taga-Europa ug uban pang mga langyaw nga nibisita ug namuyo sa probinsiya nga nahinagbo namo sa pagbiyahi namo didto.

Gawas sa nindot nga mga baybayon sa Luok sa Honda, makabisita sab mo sa daghang uban pang baybayon sa kinadak-ang pulo sama sa mga baybayon sa San Rafael, Concepcion, Puting Buhangin, Tagbarungis, Kamuning, Pontog, Turtle Bay - nga pulos nag-atubang sa Dagat sa Sulu ug mga usa ngadto sa usa ug tunga ka oras gikan sa sentro sa syudad. Sa bahin nga nag-atubang sa Habagatang Dagat sa China, masusi ninyo ang mga baybayon sa Napsan, Tagkawayan, Nagtabon, Talaudyong, ug Sabang. Samtang kini ang medyo labing nailhan nga mga baybayon, sa pagkatinuod makapangita mog kaugalingon ninyong baybayon nga dili kinahanglan ipaambit ninyo sa ubang mga turista. Ang usa niini baybayon nga nataligam-an sa daghang tawo tungod kay nindot kini nga pasig nga nahimutang tupad gyod sa mga landing light sa Tugpahanan sa Puerto Princesa. Canigaran ang ngalan sa baybayon ug moubog gyod mog taga-hawak nga tubig aron makaabot didto. Dinhing dapita sab mangadto ang mga molupyo aron manginhas.

Sentro sab ang Luok sa Puerto Princesa sa mga paglawig inigkakilumkilom ug sa pagtan-aw og mga dolpin ug dakong pantalan sab nga dunggoanan sa mas gagmayng barko ug mga sakayan nga mobiyahi ngadto sa nagkalainlaing destinasyon sa Dagat sa Sulu, sama sa matahom kaayong mga pulo sa Cuyo (nga nahimutangan sa inila, eksklusibo kaayong Amanpulo Resort) ug sa usa pa ka World Heritage Site sa UNESCO nga Tubbataha Reefs Natural Park, nindot kaayong mga pulo nga kagaangan nga dunay makapatingalang nagkalainlaing kinabuhi sa dagat nga dili hitupngan sa bisan asang dapit sa kalibotan. Nanglangoy-langoy ang mabulokong mga isda sa kagaangan sa mabaw nga katubigan niini samtang naglangoy-langoy sa mga kahiladman niini ang mga namuyo sa lawod ug mga iho.

Samtang duol sa pantalan sa Luok sa Honda, naa ang Viet Ville o Balangay sa mga Vietnamese, nga pinuy-anan kanhi sa mga Vietnamese Boat People, ang mga kagyo nga nangalagiw sa Vietnam panahon sa Gubat sa Vietnam ug gidagsa sa kabaybayonan sa Palawan (ang unang pagdagsa nahitabo sa 1979). Kay maabiabihon mag kinaiya, dili lang nga gihatagan sa Pilipinas og pinuy-anan ang mga kagyong Vietnamese kondili ikaduhang higayon sab. Gitukod sa lokal nga pangagamhanan ang balangay ug hangtod karon, nagbarog kining gagmayng balay isip testamento sa pakigbisog sa usa ka katawhan alang sa kagawasan. Dunay gamayng kapelya ug estatuwa sa Birhen sa Viet Nam, usa ka restawran ug mga tindahan sa mga handomanan. Vietnamese sab ang mga timaan dalan sulod ning gamayng balangay. Susiha sab ang Init nga Mga Tubod sa Sta. Lourdes sa duol. Ang usa pa ka init nga tubod nga angay sab susihon mao ang Init nga Mga Tubod sa Sta. Lucia.

Sa mga busay ang labing inila mao ang mga Busay sa Sabang sa Sabang, Busay sa Olanguan, ug Busay sa Kayulo. Sa tungatunga paingon sa Napsan naa ang mga Busay sa Salakot nga gawas sa bugnawng mga tubig sa tulo ka andana nga mga busay, makita sab dinhi usahay ang talagsaong matang sa mga alibangbang. Ganahan gyong mobaktas ang mga mangatkatay sa bukid ngadto sa 1,600 ka metro kahabog nga Cleopatra’s Needle nga naghatag og lapad nga talan-awon sa Syudad sa Puerto Princesa. Samtang makahagit nga pagkatkat kini sa mga mangatkatay sa bukid, magantihan mog mga suba, mga sapa, kaumahan ug malabong nga kalasangan.

Gawas sa Suba sa Ilalom sa Yuta sa Puerto Princesa, ug sa pagsuroy-suroy sa mga pulo, ang usa sa kinamaayohang mga hitabo sa among biyahi mao tingali ang pagduaw namo sa Iwahig Prison and Penal Farm. Panahon sa pagkolonya gitudlo sa mga awtoridad nga Katsila ang Puerto Princesa nga hiklinanan sa mga nakalapas sa balaod apan sa Nobyembre 16, 1904 na ubos sa pamunoan sa Americanong Gobernador Heneral Luke Wright nga gitukod ang mga pasilidad. Dunay mga kalihokang bokasyonal alang sa mga binilanggo nga naglakip sa pagpanguma, pagpangisda, paggamag mga handicraft, pagpananom og mga kahoy ug pagpamanday.

Gawasnong makasuroy-suroy ang mga binilanggo sa daghang ektarya nga kayutaan sulod sa penal colony nga naghimo niining usa sa labing talagsaong mga prisohan sa kalibotan. Sa pagsulod namo sa Iwahig, imbis mga gwardya, mga binilanggo ang niabli ug nisira sa ganghaan para namo. Natural, kinahanglan ming magpalista, numero sa plaka, ngalan sa mga bisita ug uban pa. Gibutangan lag graba ang kalab-anan sa mga dalan sulod sa umahan ug morag naa sa damgo ang talan-awon sa mga kaumahan sa humay sa wala ug sa tuo - oo, ang mga binilanggo mismo ang nananom sa kaugalingon nilang pagkaon. Sa kinadak-ang hawan, nagbarog pa gihapon ang maambong nga mga edipisyo sa mga Americano, ang usa matahom nga edipisyo nga gigamit isip hawanan para sa kalingawan nga tapad gyod sa tindahan sa mga handomanan. Makasusubo nga gubaon na ang hawanan para sa kalingawan ug nagkinahanglag dinaliang pagtagad. Nilili ko sa sulod ug nakita nako nga nangatangtang na ang atop. Namaligya ang tindahan sa mga handomanan og mga butang sama sa malyete, mga butanganan sa yawi nga pormag bat sa baseball, mga tsako, mga sungkod nga hinimo sa kamagong, nga gahing kahoy sa Pilipinas, tapad sa mga stuffed toy, t-shirt ug mga kwintas nga perlas. Sa gawas sa tindahan, medyo mapugsanong namaligya ang mga binilanggo sa ilang mga baligya ug sa pagkakita namo nila nga nagsuot og medium security nga mga sinina, bisan tuod, klaro man nga dili manghilabot ang mga binilanggo, nakuyawan gihapon mi sa maong kasinatian. Sa makataronganong presyo, makapalit man ngani mog hinatag-sa-gobyerno nga sinina sa prisohan (mga 200-300 ka pesos matag usa depende kon minimum, medium o maximum security shirt ba kini). Ang usa pa ka talan-awon sa Iwahig mao ang Balsahan River Picnic Grounds nga bukas sab alang sa publiko. Labing maayo nga mopalit mog karne ug dad-on kini sa piknikanan aron sugbaon, giatiman sab ang piknikanan sa mga binilanggo mismo ug bukas alang sa publiko. Samtang naa mo sa piknikanan, pangitaa ang Bato sa Iwahig nga nagsilbing pamatuod nga usa sa labing karaang mga pulo sa Pilipinas ang Palawan. Duol sa Iwahig, sa may National Road naa ang Irawan Crocodile Farm and Nature Park, nga bukas alang sa publiko ug tuyo niini ang pagpreserba sa mga buaya ug paghimog dugang pang pagtuon kalabot niini.

Sulod sa sentro sa syudad, dunay pipila ka dapit nga angay sab gyod ninyong tan-awon. Tan-awa sab ang eskinado kaayong Immaculate Conception Cathedral sa Rizal Avenue nga sunod gyod sa Plaza Cuartel sa Taft Street. Gigamit ang Plaza Cuartel isip daang garison nga gitapokan sa Japanese Imperial Army sa kapin kun kulang 150 ka sundalo (nagkalainlain ang asoy), nga pulos mga piniriso sa gubat nga mga Americano niadtong Disyembre 14, 1944 sa tulo ka tinabonang trinsera ug gisunog dayon ginamit ang mga baril sa gasolina. Gipamusil kadtong nisulay sa pag-ikyas, nangikyas ang uban pinaagi sa pagkatkat sa pangpang ubay sa nahimutangan sa mga trinsera apan sa ulahi nadakpan gihapon. Napulo ngadto sa napulog usa ang nabuhi niining kapintas ug giingon nga 133-141 ang nangamatay. Dunay gamayng estatuwa nga nagsilbing handomanan sa maong pagpamatay.

Sulod sab sa sentro sa syudad, siguroa nga makaduaw mo sa Museyo sa Palawan nga gibutangan sa mga relikyas ug mga ginama nga nakit-an sa Langob sa Tabon - ang nahimutangan sa labing karaang bukog sa tawo nga nakit-an sukad masukad sa Pilipinas ug ang labing daan nga mga fossil remain sa Homo Sapiens sa Habagatan-silangang Asia ug segun sa pagpetsa pinaagi sa radiocarbon nag-edad kinig 22,000-24,000 ka tuig. Gibutang karon ang fossil sa National Museum of the Filipino People sa Manila.

Ang dagkong mga kapistahan mao ang Baragatan sa Palawan ug ang Pista sa Lasang (ikatulong semana sa Hunyo) ug ang Pista sa Syudad (matag ika-8 sa Disyembre).
Nganong Dili Moadto

Samtang nagtanyag og igoigong mga kasayon ang sentro sa syudad, klarong wala sa Puerto Princesa ang dagkong tindahan ug makasulaw nga mga suga sa makidlapong mga club ug diskohan sa Manila, busa kadtong gustong mangadtog club ug mosuroy sa dagkong tindahan, dili dapit para ninyo ang Puerto Princesa.
Nganong Moadto

Alang sa mga gustong maglulinghayaw ug mag-adbintura, nagtanyag ang Puerto Princesa og daghan kaayong kapilian gikan sa paglawig sa suba ilalom sa yuta, pagsulod sa mga langob, pagsalom, pagsuroy-suroy sa mga pulo, pagtan-aw og mga aninipot ug uban pang mahigalaon-sa-kalikopan nga mga kalingawan. Kinahanglan mosinati gyod ang matag magpapanaw nga moanhi ug ang mga naa sa Pilipinas sa katahom ning kahibulongang syudad.
Labing Maayong Panahon sa Pagbisita

Nagpahimulos ang syudad og tibuok-tuig nga init nga klima nga umogon kaayo. Apan mahimong bugnaw sayo sa buntag sa may Baybayon sa Sabang sa hapit na ang Disyembre. Kalab-anang makalingkawas ang Puerto Princesa sa mga bagyo nga nakadaot sa ubang bahin sa nasod ug tungod niana halos bisan unsang panahona sa tuig maayo kaayong panahon nga moadto ning syudara.
Asa Mopuyo

Ang among paboritong puy-anan sa Puerto Princesa (sa sentro sa syudad) wala gyoy kakuli - ang Banwa Pension (http.//www.banwa.com/), usa ka balay-sa-bisita ug art cafe nga giusa. Yano kaayo ang mga akomodasyon, apan mahigalaon ang serbisyo ug bohemyo ang kahimtangan. Nagsilbi sab nga galeriya sa arte ang lawak-urarayan ug gitalay sa mga bungbong sa koridor ang mga buhat sa arte (para baligya). Gidumala ang restawran segun sa pagkamatinud-anon, mokuha mog beer sa refrigerator ug isulat nimo ang inyong ngalan sa papel sa may bar ug bayran ninyo kini iniggawas nimo. Kadag-anan sa mga bisitang mopuyo dinhi mga taga-Europa ug dali ra kaayo mong makahimamat og bag-ong mga higala samtang nagpauraray sa lawak - niabot ang among sultianay sa European Union ug nagbayloanay mig mga sugilanon ug mga kasayoran kalabot sa pagbiyahi samtang nanginom og beer sa bisperas sa Pasko uban sa ubang mga bisita nga taga-Sweden, Germany ug Austria. Sa nakabalik na mi gikan sa Sabang, kinahanglan ming magpabugnaw ug mopalayo sa makapaso nga kainit sa Adlaw sa udtong-tutok ug nibalik sa Banwa aron moinom pa gyog beer ug makigsultianay pag maayo sa mas bag-o pa gyong mga higala.

Sa Sabang, ang Mary’s Cottage (+63.919.7577582) mao ang simpleng kapilian, yano gyod ang akomodasyon ug dunay mga payag nga komon og kasilyas samtang dunay kaugalingong mga lababo ang ubang payag. Sama sa kadaghanan sa mga lulinghayawan sa Sabang, power generator ang gigamit niini nga palongon sa gitakdang takna. Mahigalaon ang tag-iya, ug matinabangon ang mga kawani, gawas sa kamatuoran nga nakalimot og hatag namog mga habol (nga tungod niana hapit mi mokaging sa katugnaw sa hapit na mobuntag) ang lalaking tigcheck-in. Nagkinahanglan sab og dugang pagtagad ang komon nga kasilyas kay usahay dili kini maayo pagkamintinar. Sa nakasulti na niana, nakagusto mi sa pagkasimple sa lulinghayawan kon itandi sa bag-ong natukod nga dakong hotel nga hinimo sa konkreto nga ngil-ad ug dili makadasig tan-awon. Dunay mas maayong baybayon ang Mary’s Cottage sa tibuok kabaybayonan sa Sabang. Makapadala sab ang tag-iya og karomatang giguyod sa kabaw aron mokuha ninyo sa pantalan ug modala ninyo ngadto sa lulinghayawan.
Asa Mokaon ug Unsay Kan-on
Igo ra ang pagsulti nga nibiya mi sa Puerto Princesa nga mas bug-at nag timbang. Dili kompleto ang pagbisita sa syudad kon dili motilaw sa Tamilok nga nailhan sab nga tamasok ug bisan tuod mora kinig pusod tan-awon segun sa giingon sa usa ka tawo ug bisan ginganlan kinig ulod - dili kini ulod. Sa pagkatinuod paryente kini sa pamilya sa tuway bisan tuod talagsaon kaayog hitsura kining tuwaya. Gihikay kini nga gibutangan og suka ug/o duga sa lemonsito, pareho god kaayog kinilaw, ug ang lami niini morag kinhason nga dunay lami nga yuta tungod tingali kay mokutkot man ang Tamilok sa kahoy sa kabakhawan ug sa ubang dapit duol sa tubig. Giluod sa sinugdan, hapit ko makahurot og labaw sa katunga sa usa ka platong Tamilok nga gidalit kanako sa Kinabuchs (sa Rizal Avenue). Nailhan sab ang Kinabuchs tungod sa malagmit usa sa labing lamiang crispy pata (piniritong lutahan sa baboy) nga akong natilawan. Kon naa na mo sa Puerto Princesa, ug dili mo tawo nga utanon ray kan-on, siguroa nga makakaon mo sa ilang crispy pata! Ning dapita mi nangaon sa among panihapon sa Pasko uban ni Mr. Caesar Yuipco ug sa hiligugmaon niyang pamilya.

Ang usa sa labing girekomendar nga mga dapit sa mga higala sa wala pa mi moadto sa Puerto Princesa mao ang Ka Lui nga naa sab sa Rizal Avenue. Busa nangadto mi ug human sa inila ug lami gyod kaayong potahe sa mga pagkaon sa dagat, nakadayeg gyod kaayo mi ning maluho nga restawran (kinahanglan huboon ninyo ang inyong sapatos inigsulod ninyo sa restawran) nga nagsilbi sab nga galeriya sa arte alang sa lokal nga mga dibuhista. Nakighimamat mi sa tag-iya nga si Lui Oliva human sa panihapon ug nadiskobrehan sab namo nga aktibong nisuporta ang restawran dili lang sa lokal nga mga dibuhista, kondili sa lokal sab nga mga manggagama. Napalgan namo nga halos tanang naa sa menu naggikan sa Palawan nga sa among hunahuna dalaygong paagi sa pagtabang sa lokal nga mga komunidad. Gawas sa lamian kaayong pagkaon nga gidalit, maayo kaayong kawsa kini ug tungod niana girekomendar namo pag-ayo ang Ka Lui.

Tataw kaayo ang impluwensiyang Vietnamese nga dala sa nidagsa nga mga kagyong Vietnamese nga namuyo sa Palawan diha sa daghang Chao Long House niini (sama gyod kaayo sa mga Tapsilog nga kan-anan sa Manila), mga kan-anang nagdalit og barato apan lamian kaayong Chao Long (pansit mami nga sagad gisagolag karne, nga ginganlan sa mga molupyo didto og sabaw sa baka ug pareho kaayo sa Pho). Lapad ang mga noodle ug halos masihag diha sa lamian kaayong sabaw bga dunay baka, bukog sa baka, karneng baboy o manok, ug gidalit nga sinagolag sangig, minta, tawge, sili ug kalamansi (o biyasong sa Pilipinas). Labing maayo sab nga kan-on ang Chao Long uban sa tinapayng Franses nga butangan og mantekilya ug ahos sa pikas bahin. Ang labing maayong dapit nga katilawan niini mao ang Bulwagang Princesa Chao Long House sa Rizal Avenue. Lamian kaayo ang Chao Long ning dapita nga nibalik gyod mi para mokaon og usab.

Alang sa mga tawong utanon ray kan-on, makaadto mo sa Vegetarian House sa Manalo Street duol sa opisina sa Departamento sa Edukasyon. Samtang sa Sabang, dili gyod kalimtan ang pagtilaw sa preskong sabaw sa lubi sa Mary’s Cottages nga naa duol sa entrada sa mga dalandalan paingon sa Puerto Princesa Subterranean River National Park - kadto tingali ang labing lami nga sabaw sa lubi nga natilawan namo sukad masukad.
Kalingawan sa Gabii

Ang kalingawan sa gabii sa syudad kalab-anan nga mao ang pag-adto sa mga bar nga restawran sama sa Kinabuchs. Panahon sa mga kapistahan ug mga bakasyon, ang dapit nga kaestambayan mao ang Baywalk diin naay mabulokong mga poste sa suga nga naglinya sa dunggoanan nga nag-atubang sa Dagat sa Sulu. Makaabang mog mga biseklita samtang dunay pipila ka puwestong namaligyag pagkaon. Panahon sa Pasko, dunay dako kaayong kahoy sa Pasko nga idayandayan sa parke samtang dunay gagmayng peryahan nga tukoron. Kalab-anang dunay mga restawran sa baybayon sa Sabang.
Ang Akong Listahan sa mga Buhatonon

Molawig sa Puerto Princesa Subterranean River.*
Mosuroy-suroy sa mga pulo sa Luok sa Honda**

Moduaw sa Plaza Cuartel ug sa Immaculate Conception Cathedral.*

Mamalit og barato kaayong mga perlas sa dili mapilding mga presyo sa Delma’s tapad sa Daang Merkado Publiko *

Motilaw sa Crispy Pata ug sa Tamilok sa Kinabuchs.*

Mobisita ug magpiknik sa Iwahig Penal Farm.*

Magtagbaw sa kagutom sa pagkaon og lamiang Chao Long sa Bulwagang Princesa Chao Long House human mobisita sa Vietnamese Village.*

Mag-snorkel sa Kagaangan sa Pambato.**

Mosulod og mga langob!

Mosakay og karomatang giguyod og kabaw sa Baybayon sa Sabang.*

Makat-on og dugang kalabot sa kasaysayan sa probinsiya didto sa Museyo sa Palawan.*

*- Girekomendar Pag-ayo
** - Girekomendar sa mga Molupyo
Magpalayo Sa

Mga lamok! - pagdala lag pang-abog sa insekto aron makasiguro. Nabantog ang Palawan sa ngil-ad gyod kaayong mga pinaakan sa lamok. Katol pa gihapon hangtod karon ang among mga pinaakan sa gagmayng mananap duha ka semana human mi mobiya didto.

Pagkalumos - Kat-oni ang pag-ila sa kusog nga bul-og sa balod ug siguroa nga magsuot mog maayong salbabida sa pagsakay ninyo sa mga baroto.

Pagkauga - pagdala kanunay og botelya sa tubig ilabi sa inyong mga pagbaktas.

Pagkabasa, pagdalag mga Ziploc alang sa inyong mga gamit ug mahalong mga butang. Panalipdi ang inyong kaugalingon gikan sa UV rays pinaagi sa pagpamutang og sunblock.
Pag-adto Didto
Ang Tugpahanan sa Puerto Princesa mao ang ulohanong agianan paingon sa kinadak-ang pulo sa Palawan. Dunay mga estorya nga usbon ang tugpahanan aron makaatiman kinig internasyonal nga mga biyahi. Gikan sa Manila, maabot kini pinaagi sa kahanginan sakay sa Philippine Airlines, Zest Air, ug Cebu Pacific. Dunay mga biyahi sa ayroplano sa Southeast Asian Airlines (SEAIR) gikan sa Manila agi sa El Nido/Busuanga. Dunay pana-panahong mga biyahi sab direkta gikan sa Boracay/Caticlan pinaagi sab sa SEAIR. Samtang nagtanyag ang Cebu Pacific og direktang mga biyahi gikan sa Cebu.

Agi sa dagat, maabot ang Puerto Princesa sakay sa Superferry nga dunay mga eskedyul sa mga biyahi paingon sa Manila agi sa Coron nga mokabat og mga 18-22 ka oras. Naay mga biyahi sab gikan sa Iloilo sakay sa Montenegro Shipping.

Ang mga traysikol maoy ulohanong paagi sa transportasyon sulod sa syudad, ug usahay makapakurat sa magpapanaw ang pagkwenta sa hustong pletehan - dili gyod ka mahibalo kon natikasan ka ba o wala. Sa gawas sa sentro sa syudad ug sa ubang lungsod, naay mga jeepney ug gubaong gagmayng bus. Ang labing maayong kapilian mao ang pagpangabang og van nga modala ninyo sa pagsuroy-suroy ug mas maayo kini kon maggrupo mo o ipapahaluna ba ang inyong mga biyahi sa inyong tour operator aron dili mo mahasol. Sa pag-adto sa Sabang, dunay tulo ra ka jeepney nga masakyan (mobiya ang kataposan sa ala una sa hapon) ug labing minos usa ka bus matag adlaw. Ang abangan sa van mga 3,000-3,500 ka pesos depende sa inyong paghangyo. Makasuroy-suroy mo sa mga pulo sakay sa pambot. Sa pantalan sa Luok sa Honda, dunay listahan sa mga bayranan ug ang dili na maningil pag dugang ang mga sakayanon.

No. of Words: 4444

