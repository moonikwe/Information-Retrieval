Pulo sa Samal 
Naila kaayo ang Pilipinas tungod sa daghang madanihong pulo niini apan makaikag nga, bisan sa gatosan ka pulo nga ikatanyag niini, naa pa gihapoy pipila nga morag nilabaw sa tanan. Usa niini ang Pulo sa Samal ug tungod sa wala pa maunsa nga katahom niini, nakadani kinig dili maihap nga mga bisita matag tuig.

Wala gyoy sama sa Pulo sa Samal. Walay makasama sa katahom, sa malinawong palibot ug sa ihalas nga mga binuhat nga ikatanyag niini. Hinunoa, dili ka makadayeg niini kon dili ka mismo aktwal gyong makasinati niini. Ug sa mahimo na nimo kini, makakita kag paraiso.

Naa sa Davao del Norte ang Pulo sa Samal ug giisip nga segunda klaseng syudad. Kay duna man kiniy daghan kaayong malabong nga mga tanaman ug napuno-sa-kinaiyahan nga mga talan-awon, naila kini nga Island Garden City of Samal, o IGaCoS.
Nganong Dili Moadto
Ingon sa gihistogan na, segunda klaseng syudad ang Pulo sa Samal, nagpasabot nga wala kiniy daghang tindahan, restawran, ug kalab-anan sa mga butang sa primera klaseng dakong syudad. Kon nabuhi ug nangandoy ka sa mga suga sa syudad, dili tingali kini ang maayong dapit para nimo. Labot pa, dili sayon ang kinabuhi didto.
Nganong Moadto

Tungod lang kay Samal kini. Kay usa man sa labing nindot nga mga destinasyon sa mga turista sa nasod ug nagpasigarbog nagkidlap-kidlap nga katubigan, mga baybayon nga dunay puting balas, pribadong gagmayng pulo ug mga langob - kinsay dili madani? Dapit sab kini sa Pearl Farm Beach Resort nga usa sa mga dapit nga nakapasikat kaayo sa Davao. Didto makapahayahay ka sa tibuok adlaw, makaduladula sa balas ug makalingaw-lingaw lang sa adlaw o sa gabii ba.

Ang usa sa labing nakanindot sa Pulo sa Samal mao nga naa pay daghang ikatanyag kini kaysa matahom nga mga baybayon. Makasulod kag mga langob, makasuroy-suroy ka sa mga pulo, o makaapil ba sa kalingawan panahon sa mga kapistahan niini. Oo, naay daghang kasaulogan didto. Busa, kon moadto ka sa Samal, dili gyod ka laayan tungod kay daghan gyod kaayo kag mabuhat!
Labing Maayong Panahon sa Pagbisita
Bulahan kining dapita sa Mindanao tungod kay dili magbagyo dinhi sa tibuok tuig, hinuon duna gyoy mga pag-ulan ug hanginon nga mga panahon. Magsugod sa Disyembre hangtod sa Mayo ang ting-adlaw/ting-init, ug ang Marso maoy labing init. Sagad nga moulan sugod sa Hunyo hangtod sa Nobyembre. Kon gusto kang malingaw pag-ayo sa imong pagbiyahi, moadto gyod ka didto panahon sa ting-init.

Apan, hunahunaa sab gyod nga daghan kaayog kasaulogan sa pista ang Pulo sa Samal ug sa pagkatinuod ginganlan man ngani kinig Pulo sa Mga Kapistahan. Saulogon sa ika-29 ug ika-30 sa Agusto ang Hugyaw Madayaw Samal; saulogon matag Mayo 22–29 ang Kapistahan sa Kabasan, nga pito-ka-adlaw nga kasaulogan; ipahigayon ang Kapistahan sa Caracoles sa ika-28 ug ika-29 sa Abril ug usa sab sa inilang mga kapistahan sa Pilipinas diin ipasundayag ang kadato sa kinabuhi sa dagat ug ang kulturanhong kabilin sa mga tawo ning puloa pinaagi sa pagsayaw sa dalan, mga parada, bangga sa mga paugnat sa kusog ug pasunding sa kaanyag. Naay lain sab nga mga kasaulogan sama sa Kapistahan sa Kabog ug ang Pangapog nga kasaulogan sa pagpasamalat sa Dios sa Sama nga ipahigayon matag unang tapos-sa-semana sa Agusto. 
Asa Mopuyo
Naay daghang lulinghayawan sa Samal. Apan ang labing nindot niini, natural, ang Pearl Farm Beach Resort. Makakuha kag kwarto sa mga $100 matag tawo matag gabii ug naglakip na kanag pamahaw, paniudto ug panihapon. Lamian sab kaayo ang pagkaon busa dili ka angay mabalaka kon ganahan ka ba niini o dili. Makakuha kag kwarto nga gitukod diha sa mga posteng giugbok sa tubig, busa makapaminaw ka sa mga balod magabii ug naa pa gyoy matahom kaayong talan-awon sa baybayon. Dunay mas baratong mga lulinghayawan sab sama sa Paradise Island Resort nga ang presyo sa kwarto sa cabana magsugod sa $45.

Abli na alang sa publiko ang Kembali Coast, usa ka lulinghayawan sa Pulo sa Samal sa Davao. Duol kini sa Pearl Farm ug kinahanglan ming mosakay sa speedboat ug Hobie Kats aron makasuroy sa Pulo maingon man sa silingang Pulo sa Talikud.
Asa Mokaon ug Unsay Kan-on
Masusi nimo ang Gimmix Restobar sa Babak nga naa sa National Highway ug didto matilawan nimo ang ilang piniritong manok, barbecue nga karneng baboy ug espesyal nga mga pagkaon sa dagat. Apan walay makalabaw sa mga buffet nga pagkaon sa Maranao Restaurant sa Pearl Farm. Sa tag $20 lang matag tawo, makakaon kag walo ka kapilian nga mga sud-an, lima ka hinam-is, ug daghang kapilian nga preskong prutas ug salad. Ang nakaparat lang kay mobayad kag lain sa imong nga ilimnon.
Kalingawan sa Gabii
Wala kaayo kay mabuhat sa gabii dinhi gawas tingali sa mga tapos-sa-semana sa dihang magpahigayon ang mga resort sa ilang kulturanhong mga pasundayag ug disco. Sama pananglit sa Pearl Farm, duna silay variety show matag Sabado sa gabii nga nagpasundayag sa Pilipinhong mga awit, mga sayaw ug mga tradisyon ug human niana, maka-karaoke ka sa Parola Bar nga tupad gyod sa pantalan. Gawas niana, mahimong mangaon lang mog romantikong panihapon uban sa imong hinigugma sa restawran sa resort diin makakita mog makapahinganghang talan-awon sa dagat ug sa langit sa gabii.
Ang Akong Listahan sa mga Buhatonon
Mag-scuba Diving: Naay daghang dapit nga nalunorag mga barko libot sa Samal. Makaadto ka sa gagmayng pulo sa Talikud ug Liguid ug didto makakita kag matahom nga kagaangan ug kahibulongang mga binuhat sa dagat. Sa pagkatinuod, naay dapit alang sa mga magsasalom sa Pulo sa Talikud diin masinati nimo ang pagsalom sa 150 ka ektarya nga Coral Garden and Marine Reservation Park.

Mosulod sa mga Langob: Naay daghang nindot nga langob sa Pulo sa Samal ug ang uban niini mao ang: Balete, Magongawong ug Baga. Malingaw gyod kaayo ang mga tigsulod og mga langob sa pagdiskobreg mga butang ug pagsunod sa mga dalandalan sa bisan hain ning mga langoba.

Santuwaryo sa Mga Kabog sa Monfort: Ang kinadak-ang kolonya sa Geoffrey’s Rousette (Rousettus Amplexicaudatus) nga mga kabog nga namuyo sa Monfort Bat Sanctuary sa Tambo, Babak, Island Garden City of Samal.

Mokatkat sa Bukid: Samtang naa ang Bukid sa Apo sa Davao nga mao ang kinahabogang bukid sa nasod sa 10,300 ka piye, medyo layo ra kini sa Samal. Ang maayong balita mao nga makita nimo ang Bukid sa Puting Bato diha gyod sa pulo nga niini masinati nimo ang kakulba-hinam sa pagkatkat ug magantihan sa matahom nga talan-awon sa yuta, dagat ug langit inig-abot nimo sa tumoy sa bukid.

Magsuroy-suroy sa mga Pulo: Makalawig ka libot sa Pulo sa Samal ug makakita sa kapin sa 20 ka baybayong lulinghayawan nga nagkatag sa tibuok 116 ka kilometrong baybayon nga dunay puting balas.

Naay lain pang mabuhat nimo sama sa pagpangisda, pagbisikleta ug pagsalom man ngani sa usa sa mga busay niini. Makaadto ka sa Busay sa Hagimit nga nindot gyod kaayo, gilibotan og mga kahoy ug sagbot. Nindot nga dapit kini nga kaadtoan kon gusto kang magpabugnaw gikan sa kainit sa ting-init.
Magpalayo Sa

Napuno ang Pulo sa Samal og buotan ug mahigalaong mga tawo busa wala kaayo kay angay kahadlokan. Pagbantay lang sa imong mga butang aron masiguro nga walay mawala.

Ang dengue fever usa ka infection tungod sa virus nga dala sa lamok nga usahay makomplikado tungod sa pagdugo o kakurat. Walay bakuna. Panalipdan gyod sa mga bisitang moadto sa Pulo sa Samal ang ilang kaugalingon aron dili mapaakan og mga lamok pinaagi sa pagpanghaplas og pang-abog sa insekto ug kanunayng tabonan ang ilang kaugalingon.
Pag-adto Didto

Adto manukad sa syudad sa Davao nga mga 45 ka minuto ang kalayo sakay sa pambot. Makaadto ka sa Pantalan sa Sta. Ana ug sa Pantalan sa Km 11 sa Davao diin naay gagmayng baroto ug barko man ngani (kon magdala kag awto). Kon mopuyo ka sa usa sa dagkong lulinghayawan sama sa Pearl Farm, naa silay linaing pambot para nimo, nga mobiyahig mga katulo matag adlaw sugod sa alas 8 sa buntag. 

Kon gusto kang moadto didto gikan sa Manila o sa Cebu, makasakay kag ayroplano paingon sa Davao. Dunay inadlawng biyahi kini paingon ug gikan sa syudad pinaagi sa Cebu Pacific, Air Philippines ug Philippine Airlines. Makaadto sab ka didto agi sa dagat sakay sa Superferry ug Sulpicio Lines gikan sa Manila o sa Cebu. Naay biyahi sab sa yuta paingon sa Davao gikan sa Manila agi sa Bicol apan dugay kaayo kini nga biyahi.

Kay naa na may internasyonal nga tugpahanan ang Davao, makaadto ka didto gikan sa Singapore, Macau ug Seoul.

No. of Words: 1375

